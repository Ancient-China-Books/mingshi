<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷六十二・志第三十八</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷六十二・志第三十八</h1>　
     <span class="style11">樂二</span>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>樂章一</p>
<p class="style9" id="p1"><a class="gg-link" href="#p1" onclick="return changeColor(this);"></a>  洪武元年圜丘樂章</p>
<p id="p2"><a class="gg-link" href="#p2" onclick="return changeColor(this);"></a><span class="style15">迎神，中和之曲</span>　昊天蒼兮穹窿，廣覆燾兮龐洪。建圜丘兮國之陽，合衆神兮來臨之同。念螻蟻兮微衷，莫自期兮感通。思神來兮金玉其容，馭龍鸞兮乘雲駕風。顧南郊兮昭格，望至尊兮崇崇。</p>
<p id="p3"><a class="gg-link" href="#p3" onclick="return changeColor(this);"></a><span class="style15">奠玉帛，肅和之曲</span>　聖靈皇皇，敬瞻威光。玉帛以登，承筐是將。穆穆崇嚴，神妙難量。謹茲禮祭，功徵是皇。</p>
<p id="p4"><a class="gg-link" href="#p4" onclick="return changeColor(this);"></a><span class="style15">進俎，凝和之曲</span>　祀儀祗陳，物不於大。敢用純犢，告於覆載。惟茲菲薦，恐未周完。神其容之，以享以觀。</p>
<p id="p5"><a class="gg-link" href="#p5" onclick="return changeColor(this);"></a><span class="style15">初獻，壽和之曲</span>　眇眇微躬，何敢請於九重，以煩帝聰。帝心矜憐，有感而通。既俯臨於几筵，神繽紛而景從。臣雖愚蒙，鼓舞歡容，乃子孫之親祖宗。酌清酒兮在鍾，仰至德兮玄功。</p>
<p id="p6"><a class="gg-link" href="#p6" onclick="return changeColor(this);"></a><span class="style15">亞獻，豫和之曲</span>　荷天之寵，眷駐紫壇。中情彌喜，臣庶均懽。趨蹌奉承，我心則寬。再獻御前，式燕且安。</p>
<p id="p7"><a class="gg-link" href="#p7" onclick="return changeColor(this);"></a><span class="style15">終獻，熙和之曲</span>　小子於茲，惟父天之恩，惟恃天之慈，內外慇勤。何以將之？奠有芳齊，設有明粢。喜極而抃，奉神燕娭。禮雖止於三獻，情悠長兮遠而。</p>
<p id="p8"><a class="gg-link" href="#p8" onclick="return changeColor(this);"></a><span class="style15">徹饌，雍和之曲</span>　烹餁既陳，薦獻斯就。神之在位，既歆既右。羣臣駿奔，徹茲俎豆。物倘未充，尚幸神宥。</p>
<p id="p9"><a class="gg-link" href="#p9" onclick="return changeColor(this);"></a><span class="style15">送神，安和之曲</span>　神之去兮難延，想遐袂兮翩翩。萬靈從兮後先，衞神駕兮回旋。稽首兮瞻天，雲之衢兮眇然。</p>
<p id="p10"><a class="gg-link" href="#p10" onclick="return changeColor(this);"></a><span class="style15">望燎，時和之曲</span>　焚燎於壇，燦爛晶熒。幣帛牲黍，冀徹帝京。奉神於陽，昭祀有成。肅然望之，玉宇光明。</p>
<p class="style9" id="p11"><a class="gg-link" href="#p11" onclick="return changeColor(this);"></a>洪武八年御製圜丘樂章</p>
<p id="p12"><a class="gg-link" href="#p12" onclick="return changeColor(this);"></a><span class="style15">迎神</span>　仰惟兮昊穹，臣率百職兮迓迎。幸來臨兮壇中，上下護衞兮景從。旌幢繚繞兮四維，重悅聖心兮民獲年豐。</p>
<p id="p13"><a class="gg-link" href="#p13" onclick="return changeColor(this);"></a><span class="style15">奠玉帛</span>　民依時兮用工，感帝德兮大化成功。臣將兮以奠，望納兮微衷。</p>
<p id="p14"><a class="gg-link" href="#p14" onclick="return changeColor(this);"></a><span class="style15">進俎</span>　庖人兮列鼎，殽羞兮以成。方俎兮再獻，願享兮以歆。</p>
<p id="p15"><a class="gg-link" href="#p15" onclick="return changeColor(this);"></a><span class="style15">初獻</span>　聖靈兮皇皇，穆嚴兮金牀。臣令樂舞兮景張，酒行初獻兮捧觴。</p>
<p id="p16"><a class="gg-link" href="#p16" onclick="return changeColor(this);"></a><span class="style15">亞獻</span>　載斟兮再將，百辟陪祀兮具張。感聖情兮無已，拜手稽首兮願享。</p>
<p id="p17"><a class="gg-link" href="#p17" onclick="return changeColor(this);"></a><span class="style15">終獻</span>　三獻兮樂舞揚，殽羞具納兮氣藹而芳。光朗朗兮上方，況日吉兮時良。</p>
<p id="p18"><a class="gg-link" href="#p18" onclick="return changeColor(this);"></a><span class="style15">徹饌</span>　粗陳菲薦兮神喜將，感聖心兮何以忘。民福留兮佳氣昂，臣拜手兮謝恩光。</p>
<p id="p19"><a class="gg-link" href="#p19" onclick="return changeColor(this);"></a><span class="style15">送神</span>　旌幢燁燁兮雲衢長，龍車鳳輦兮駕飛揚。遙瞻冉冉兮去上方，可見烝民兮永康。</p>
<p id="p20"><a class="gg-link" href="#p20" onclick="return changeColor(this);"></a><span class="style15">望燎</span>　進羅列兮詣燎方，炬燄發兮煌煌。神變化兮物全於上，感至恩兮無量。</p>
<p class="style9" id="p21"><a class="gg-link" href="#p21" onclick="return changeColor(this);"></a>洪武二年方丘樂章</p>
<p id="p22"><a class="gg-link" href="#p22" onclick="return changeColor(this);"></a><span class="style15">迎神，中和之曲</span>　坤德博厚，物資以生。承天時行，光大且寧。穆穆皇祇，功化順成。來御方丘，嚴恭奉迎。</p>
<p id="p23"><a class="gg-link" href="#p23" onclick="return changeColor(this);"></a><span class="style15">奠玉帛，肅和之曲</span>　地有四維，大琮以方；土有正色，制幣以黃。敬存於中，是薦是將。奠之几筵，臨鑒洋洋。</p>
<p id="p24"><a class="gg-link" href="#p24" onclick="return changeColor(this);"></a><span class="style15">進俎，凝和之曲</span>　奉將純牡，其牡童犢。烹餁既嚴，登俎惟肅。升壇昭薦，神光下燭。眷佑邦家，報効惟篤。</p>
<p id="p25"><a class="gg-link" href="#p25" onclick="return changeColor(this);"></a><span class="style15">初獻，壽和之曲</span>　午為盛陽，陰德初萌。天地相遇，品物光榮。吉日令辰，明祀攸行。進以醇醴，展其潔清。</p>
<p id="p26"><a class="gg-link" href="#p26" onclick="return changeColor(this);"></a><span class="style15">亞獻，豫和之曲</span>　至廣無邊，道全持載。山嶽所憑，海瀆咸賴。民資水土，既安且泰。酌酒揭虔，功德惟大。</p>
<p id="p27"><a class="gg-link" href="#p27" onclick="return changeColor(this);"></a><span class="style15">終獻，熙和之曲</span>　庸眇之資，有此疆宇。匪臣攸能，仰承佑助。恩崇父母，臣懽鼓舞。八音宣揚，疊侑明醑。</p>
<p id="p28"><a class="gg-link" href="#p28" onclick="return changeColor(this);"></a><span class="style15">徹饌，雍和之曲</span>　牲牷在俎，籩豆有實。臨之肸蠁，匪惟飲食。登歌乃徹，薦獻爰畢。執事奉承，一其嚴慄。</p>
<p id="p29"><a class="gg-link" href="#p29" onclick="return changeColor(this);"></a><span class="style15">送神，安和之曲</span>　神化無方，妙用難量。其功顯融，其祀攸長。飇輪云旋，龍控鸞翔。拜送稽首，瞻禮餘光。</p>
<p id="p30"><a class="gg-link" href="#p30" onclick="return changeColor(this);"></a><span class="style15">望瘞，時和之曲</span>　牲醴制幣，餕饌惟馨。瘞之於坎，以達坤靈。奉神於陰，典禮是程。企而望之，厚壤寬平。</p>
<p class="style9" id="p31"><a class="gg-link" href="#p31" onclick="return changeColor(this);"></a>洪武八年御製方丘樂章</p>
<p id="p32"><a class="gg-link" href="#p32" onclick="return changeColor(this);"></a><span class="style15">迎神</span>　仰皇祇兮駕來，川嶽從迎兮威靈備開，香烟繚繞兮神臨御街。漸升壇兮穆穆，靄瑞氣兮應結樓臺。以微衷兮率職，幸望聖悅兮心諧。但允臣兮固請，願嘉烝民兮永懷。</p>
<p id="p33"><a class="gg-link" href="#p33" onclick="return changeColor(this);"></a><span class="style15">奠玉帛</span>　臣奏兮以筐，玉帛是進兮歲奠以常。百辟陪祀兮珮聲琅琅。惟南薰兮解慍，映燎炎兮煌煌。</p>
<p id="p34"><a class="gg-link" href="#p34" onclick="return changeColor(this);"></a><span class="style15">進俎</span>　庖人兮淨湯，大烹牲兮氣靄而芳。以微衷兮獻上，曰享兮曰康。</p>
<p id="p35"><a class="gg-link" href="#p35" onclick="return changeColor(this);"></a><span class="style15">初獻</span>　初獻行兮捧觴，聖靈穆穆兮洋洋。為烝民兮永康，鑒豐年兮耿光。</p>
<p id="p36"><a class="gg-link" href="#p36" onclick="return changeColor(this);"></a><span class="style15">亞獻</span>　雜殽羞兮已張，法前王兮典章。臣固展兮情悃，用斟醴兮載觴。</p>
<p id="p37"><a class="gg-link" href="#p37" onclick="return changeColor(this);"></a><span class="style15">終獻</span>　爵三獻兮禮將終，臣心眷戀兮無窮。恐殽羞兮未具，將何報兮神功。</p>
<p id="p38"><a class="gg-link" href="#p38" onclick="return changeColor(this);"></a><span class="style15">徹饌</span>　俎豆徹兮神熙，鸞輿駕兮旋歸。百神翼翼兮雲衣，敬奉行兮弗敢違。</p>
<p id="p39"><a class="gg-link" href="#p39" onclick="return changeColor(this);"></a><span class="style15">送神</span>　祥風興兮悠悠，雲衢開兮民福留。歲樂烝民兮大有，想洋洋兮舉觴載酒。</p>
<p id="p40"><a class="gg-link" href="#p40" onclick="return changeColor(this);"></a><span class="style15">望瘞</span>　殽羞玉帛兮瘞坎中，遙瞻隱隱兮龍旗從。祀事成兮盡微衷，感厚德兮民福雍雍。</p>
<p class="style9" id="p41"><a class="gg-link" href="#p41" onclick="return changeColor(this);"></a>洪武十二年合祀天地樂章</p>
<p id="p42"><a class="gg-link" href="#p42" onclick="return changeColor(this);"></a><span class="style15">迎神，中和之曲</span>　荷蒙天地兮君主華夷，欽承踴躍兮備筵而祭。誠惶無已兮寸衷微，仰瞻俯首兮惟願來期。想龍翔鳳舞兮慶雲飛，必昭昭穆穆兮降壇壝。</p>
<p id="p43"><a class="gg-link" href="#p43" onclick="return changeColor(this);"></a><span class="style15">奠玉帛，肅和之曲</span>　天垂風露兮雨澤霑，黃壞氤氳兮氣化全。民勤畎畝兮束帛鮮，臣當設宴兮奉來前。</p>
<p id="p44"><a class="gg-link" href="#p44" onclick="return changeColor(this);"></a>進俎以後，咸同八年圜丘詞。</p>
<p class="style9" id="p45"><a class="gg-link" href="#p45" onclick="return changeColor(this);"></a>嘉靖九年復定分祀圜丘樂章。</p>
<p id="p46"><a class="gg-link" href="#p46" onclick="return changeColor(this);"></a><span class="style15">迎神，中和之曲</span>　仰惟玄造兮於皇昊穹，時當肇陽兮大禮欽崇。臣惟蒲柳兮螻蟻之衷，伏承眷命兮職統羣工。深懷愚昧兮恐負洪德，爰遵彝典兮勉竭微衷。遙瞻天闕兮寶輦臨壇，臣當稽首分祗迓恩隆。百辟陪列兮舞拜於前，萬神翊衞兮而西以東。臣俯伏迎兮敬瞻帝御，願垂歆鑒兮拜德曷窮。</p>
<p id="p47"><a class="gg-link" href="#p47" onclick="return changeColor(this);"></a><span class="style15">奠玉帛，肅和之曲</span>　龍輿既降兮奉禮先，爰有束帛兮暨瑤瑄。臣謹上獻兮進帝前，仰祈聽納兮荷蒼乾。</p>
<p id="p48"><a class="gg-link" href="#p48" onclick="return changeColor(this);"></a><span class="style15">進俎，凝和之曲</span>　殽羞珍饌兮薦上玄，庖人列鼎兮致精虔。臣盍祗獻兮馨醴牷，願垂歆享兮民福淵。</p>
<p id="p49"><a class="gg-link" href="#p49" onclick="return changeColor(this);"></a><span class="style15">初獻，壽和之曲</span>　禮嚴初獻兮奉觴，臣將上進兮聖皇。聖皇垂享兮穆穆，臣拜手兮何以忘。</p>
<p id="p50"><a class="gg-link" href="#p50" onclick="return changeColor(this);"></a><span class="style15">亞獻，豫和之曲</span>　禮觴再舉兮薦玉漿，帝顏歆悅兮民福昂。民生有賴兮感上蒼，臣惟鞠拜兮荷恩長。</p>
<p id="p51"><a class="gg-link" href="#p51" onclick="return changeColor(this);"></a><span class="style15">終獻，熙和之曲</span>　三獻兮禮告成，一念微衷兮露悃情。景張樂舞兮聲鍠鋐，仰瞻聖容兮俯錫恩泓。</p>
<p id="p52"><a class="gg-link" href="#p52" onclick="return changeColor(this);"></a><span class="style15">徹饌，雍和之曲</span>　祀禮竣兮精意禋，三獻備兮誠已申。敬徹弗遲兮肅恭寅，恐多弗備兮惟賴洪神。</p>
<p id="p53"><a class="gg-link" href="#p53" onclick="return changeColor(this);"></a><span class="style15">送神，清和之曲</span>　禋事訖終兮百辟維張，帝垂歆鑒兮沐澤汪洋。龍車冉冉兮寶駕旋雲，靈風鼓舞兮瑞露清瀼。洪恩浩蕩兮無以為酬，粗陳菲薦兮已感歆嘗。香氣騰芳兮上徹帝座，仰瞻聖造兮賜福羣方。臣同率土兮載懽載感，祗迴寶輦兮鳳嘯龍翔。誠惶誠恐兮仰戀彌切，願福生民兮永錫亨昌。</p>
<p id="p54"><a class="gg-link" href="#p54" onclick="return changeColor(this);"></a><span class="style15">望燎，時和之曲</span>　龍駕寶輦兮昇帝鄉，御羞菲帛兮奉燎方。環珮鏗鏘兮羅壇壝，炬燄特舉兮氣輝煌。生民蒙福兮聖澤霑，臣荷眷佑兮拜謝恩光。</p>
<p class="style9" id="p55"><a class="gg-link" href="#p55" onclick="return changeColor(this);"></a>嘉靖九年復定方丘樂章。</p>
<p id="p56"><a class="gg-link" href="#p56" onclick="return changeColor(this);"></a><span class="style15">迎神，中和之曲</span>　俯瞻兮鳳輦來，靈風兮拂九垓。川嶽從兮後先，百辟列兮襄陪。臣拜首兮迓迎，願臨享兮幸哉。</p>
<p id="p57"><a class="gg-link" href="#p57" onclick="return changeColor(this);"></a><span class="style15">奠玉帛，廣和之曲</span>　祀禮有嚴兮奉虔，玉帛在笥兮來前。皇靈垂享兮以納，烝民率土兮樂豐年。</p>
<p id="p58"><a class="gg-link" href="#p58" onclick="return changeColor(this);"></a><span class="style15">進俎，咸和之曲</span>　殽羞馨兮氣芳，庖人奉役兮和湯。奉進兮皇祇歆慰，臣稽首兮敬將。</p>
<p id="p59"><a class="gg-link" href="#p59" onclick="return changeColor(this);"></a><span class="style15">初獻，壽和之曲</span>　酒行初獻兮樂舞張，齊醴明潔兮馨香。願垂享兮以歆，生民安兮永康。</p>
<p id="p60"><a class="gg-link" href="#p60" onclick="return changeColor(this);"></a><span class="style15">亞獻，安和之曲</span>　載獻兮奉觴，神顏和懿兮以嘗。功隆厚載兮配天，民感德兮無量。</p>
<p id="p61"><a class="gg-link" href="#p61" onclick="return changeColor(this);"></a><span class="style15">終獻，時和之曲</span>　三進兮玉露清，百職奔繞兮佩環鳴。鳬鐘鷺鼓兮韻錚鍧，願留福兮羣生。</p>
<p id="p62"><a class="gg-link" href="#p62" onclick="return changeColor(this);"></a><span class="style15">徹饌，貞和之曲</span>　禮告終兮徹敢違，深惟一念兮誠意微。神垂博容兮聽納，恐未備兮惟慈依。</p>
<p id="p63"><a class="gg-link" href="#p63" onclick="return changeColor(this);"></a><span class="style15">送神，寧和之曲</span>　禮成兮誠已伸，駕還兮法從陳。靈祇列兮以隨，百辟拜兮恭寅。望坤宮兮奉辭，願普福兮烝民。</p>
<p id="p64"><a class="gg-link" href="#p64" onclick="return changeColor(this);"></a>望燎，曲同寧和。</p>
<p class="style9" id="p65"><a class="gg-link" href="#p65" onclick="return changeColor(this);"></a>洪武三年朝日樂章。二十一年罷。</p>
<p id="p66"><a class="gg-link" href="#p66" onclick="return changeColor(this);"></a><span class="style15">迎神，熙和之曲</span>　吉日良辰，祀典式陳。純陽之精，惟是大明。濯濯厥靈，昭鑒我心。以候以迎，來格來歆。</p>
<p id="p67"><a class="gg-link" href="#p67" onclick="return changeColor(this);"></a><span class="style15">奠幣，保和之曲</span>　靈旗涖止，有赫其威。一念潛通，幽明弗違。有幣在篚，物薄而微。神兮安留，尚其享之。</p>
<p id="p68"><a class="gg-link" href="#p68" onclick="return changeColor(this);"></a><span class="style15">初獻，安和之曲</span>　神兮我留，有薦必受。享祀之初，奠茲醴酒。晨光初升，祥徵應候。何以侑觴，樂陳雅奏。</p>
<p id="p69"><a class="gg-link" href="#p69" onclick="return changeColor(this);"></a><span class="style15">亞獻，中和之曲</span>　我祀維何？奉茲犧牲，爰酌醴齊，貳觴載升。洋洋如在，式燕以寧。庶表微衷，交於神明。</p>
<p id="p70"><a class="gg-link" href="#p70" onclick="return changeColor(this);"></a><span class="style15">終獻，肅和之曲</span>　執事有嚴，品物斯祭，黍稷非馨，式將其意。薦茲酒醴，成我常祀。神其顧歆，永言樂只。</p>
<p id="p71"><a class="gg-link" href="#p71" onclick="return changeColor(this);"></a><span class="style15">徹饌，凝和之曲</span>　春祈秋報，率為我民。我民之生，賴於爾神。維神佑之，康寧是臻。祭祀云畢，神其樂忻。</p>
<p id="p72"><a class="gg-link" href="#p72" onclick="return changeColor(this);"></a><span class="style15">送神，壽和之曲</span>　三獻禮終，九成樂作。神人以和，既燕且樂。雲車風馭，靈光昭灼。瞻望以思，邈彼寥廓。</p>
<p id="p73"><a class="gg-link" href="#p73" onclick="return changeColor(this);"></a><span class="style15">望燎，豫和之曲</span>　俎豆既徹，禮樂已終。神之云旋，倏將焉從。以望以燎，庶幾感通。時和歲豐，維神之功。</p>
<p class="style9" id="p74"><a class="gg-link" href="#p74" onclick="return changeColor(this);"></a>嘉靖九年復定朝日樂章。</p>
<p id="p75"><a class="gg-link" href="#p75" onclick="return changeColor(this);"></a><span class="style15">迎神，熙和之曲</span>　仰瞻兮大明，位尊兮王宮。時當仲春兮氣融，爰遵祀禮兮報功。微誠兮祈神昭鑒，願來享兮迓神聰。</p>
<p id="p76"><a class="gg-link" href="#p76" onclick="return changeColor(this);"></a><span class="style15">奠玉帛，凝和之曲</span>　神靈壇兮肅其恭，有帛在篚兮赤琮。奉神兮祈享以納，予躬奠兮忻以顒。</p>
<p id="p77"><a class="gg-link" href="#p77" onclick="return changeColor(this);"></a><span class="style15">初獻，壽和之曲</span>　玉帛方奠兮神歆，酒行初獻兮舞呈。齊芳馨兮犧色騂，神容悅兮鑒予情。</p>
<p id="p78"><a class="gg-link" href="#p78" onclick="return changeColor(this);"></a><span class="style15">亞獻，時和之曲</span>　二齊升兮氣芬芳，神顏怡和兮喜將。予令樂舞兮具張，願垂普照兮民康。</p>
<p id="p79"><a class="gg-link" href="#p79" onclick="return changeColor(this);"></a><span class="style15">終獻，保和之曲</span>　慇懃三獻兮告成，羣職在列兮周盈。神錫休兮福民生，萬世永賴兮神功明。</p>
<p id="p80"><a class="gg-link" href="#p80" onclick="return changeColor(this);"></a><span class="style15">徹饌，安和之曲</span>　一誠盡兮予心懌，五福降兮誠民獲禧。仰九光兮誠已申，終三獻兮徹敢遲。</p>
<p id="p81"><a class="gg-link" href="#p81" onclick="return changeColor(this);"></a><span class="style15">送神，昭和之曲</span>　祀禮既周兮樂舞揚，神享以納兮還青鄉。予當拜首兮奉送，願恩光兮普萬方。永耀熹明兮攸賴，烝民咸仰兮恩光。</p>
<p id="p82"><a class="gg-link" href="#p82" onclick="return changeColor(this);"></a><span class="style15">望燎之曲</span>　覩六龍兮御駕，神變化兮鳳翥鸞翔。束帛殽羞兮詣燎方，佑我皇明兮基緒隆長。</p>
<p class="style9" id="p83"><a class="gg-link" href="#p83" onclick="return changeColor(this);"></a>洪武三年夕月樂章。<span class="style7">周天星辰附。</span>二十一年罷。</p>
<p id="p84"><a class="gg-link" href="#p84" onclick="return changeColor(this);"></a><span class="style15">迎神，凝和之曲</span>　吉日良辰，祀典式陳。太陰夜明，以及星辰。濯濯厥靈，昭鑒我心。以候以迎，來格來歆。<span class="style7">四年，星辰別祀，改「以及星辰」句為「惟德孔神」。</span></p>
<p id="p85"><a class="gg-link" href="#p85" onclick="return changeColor(this);"></a>奠帛以下，咸同朝日。</p>
<p class="style9" id="p86"><a class="gg-link" href="#p86" onclick="return changeColor(this);"></a>嘉靖九年復定夕月樂章。</p>
<p id="p87"><a class="gg-link" href="#p87" onclick="return changeColor(this);"></a><span class="style15">迎神，凝和之曲</span>　陰曰配合兮承陽宗，式循古典兮齋以恭。覩太陰來格兮星辰羅從，予拜首兮迓神容。</p>
<p id="p88"><a class="gg-link" href="#p88" onclick="return changeColor(this);"></a><span class="style15">初獻，壽和之曲</span>　神其來止，有嚴其誠。玉帛在篚，清酤方盈。奉而奠之，願鑒微情。夫祀兮云何？祈佑兮羣氓。</p>
<p id="p89"><a class="gg-link" href="#p89" onclick="return changeColor(this);"></a><span class="style15">亞獻，豫和之曲</span>　二觴載斟，樂舞雍雍。神歆且樂，百職惟供。願順軌兮五行，祈民福兮惟神必從。</p>
<p id="p90"><a class="gg-link" href="#p90" onclick="return changeColor(this);"></a><span class="style15">終獻，康和之曲</span>　一誠以申，三舉金觥。鐘鼓鍧鍧，環珮琤琤。鑒予之情，願永保我民生。</p>
<p id="p91"><a class="gg-link" href="#p91" onclick="return changeColor(this);"></a><span class="style15">徹饌，安和之曲</span>　禮樂肅具，精意用申。位坎居歆，納茲藻蘋。徹之弗遲，儀典肅陳。神其鑒之，佑我生民。</p>
<p id="p92"><a class="gg-link" href="#p92" onclick="return changeColor(this);"></a><span class="style15">送神，保和之曲</span>　禮備告終兮神喜旋，穹碧澄輝兮素華鮮。星辰從兮返神鄉，露氣清兮霓裳蹁躚。</p>
<p id="p93"><a class="gg-link" href="#p93" onclick="return changeColor(this);"></a><span class="style15">望瘞之曲</span>　殽羞兮束帛，薦之於瘞兮罔敢愆。予拜首兮奉送，願永貺兮民樂豐年。</p>
<p class="style9" id="p94"><a class="gg-link" href="#p94" onclick="return changeColor(this);"></a>嘉靖十年定祈穀樂章。</p>
<p id="p95"><a class="gg-link" href="#p95" onclick="return changeColor(this);"></a><span class="style15">迎神，中和之曲</span>　臣惟穹昊兮民物之初，為民請命兮祀禮昭諸。備筵率職兮祈洪庥，臣衷微眇兮悃懇誠攄。遙瞻駕降兮霽色輝，歡迎鼓舞兮迓龍輿。臣愧菲才兮后斯民，願福斯民兮聖恩渠。</p>
<p id="p96"><a class="gg-link" href="#p96" onclick="return changeColor(this);"></a><span class="style15">奠玉帛，肅和之曲</span>　烝民勤職兮農事顓，蠶工亦慎兮固桑阡。玉帛祗奉兮暨豆籩，仰祈大化兮錫以豐年。</p>
<p id="p97"><a class="gg-link" href="#p97" onclick="return changeColor(this);"></a><span class="style15">進俎，咸和之曲</span>　鼎烹兮氣馨，香羞兮旨醽。帝垂享兮以歆，烝民蒙福兮以寧。</p>
<p id="p98"><a class="gg-link" href="#p98" onclick="return changeColor(this);"></a><span class="style15">初獻，壽和之曲</span>　禮嚴兮初獻行，百職趨蹌兮珮琤鳴。臣謹進兮玉觥，帝心歆鑒兮歲豐亨。</p>
<p id="p99"><a class="gg-link" href="#p99" onclick="return changeColor(this);"></a><span class="style15">亞獻，景和之曲</span>　二觴舉兮致虔，清醴載斟兮奉前。仰音容兮忻穆，臣感聖恩兮實拳拳。</p>
<p id="p100"><a class="gg-link" href="#p100" onclick="return changeColor(this);"></a><span class="style15">終獻，永和之曲</span>　三獻兮一誠微，禋禮告成兮帝鑒是依。烝民沐德兮歲豐禨，臣拜首兮竭誠祈。</p>
<p id="p101"><a class="gg-link" href="#p101" onclick="return changeColor(this);"></a><span class="style15">徹饌，凝和之曲</span>　三獻周兮肅乃儀，俎豆敬徹兮弗敢遲。願留福兮丕而，曰雨曰暘兮若時。</p>
<p id="p102"><a class="gg-link" href="#p102" onclick="return changeColor(this);"></a><span class="style15">送神，清和之曲</span>　祀禮告備兮帝鑒彰，臣情上達兮感昊蒼。雲程肅駕兮返帝鄉，臣荷恩眷兮何以忘。祥風瑞靄兮彌壇壝，烝民率土兮悉獲豐康。</p>
<p id="p103"><a class="gg-link" href="#p103" onclick="return changeColor(this);"></a><span class="style15">望燎，太和之曲</span>　遙睹兮天衢長，邈彼廖廓兮去上方。束帛薦火兮升聞，悃愊通兮沛澤長。樂終九奏兮神人以和，臣同率土兮咸荷恩光。</p>
<p class="style9" id="p104"><a class="gg-link" href="#p104" onclick="return changeColor(this);"></a>嘉靖十七年定大饗樂章。</p>
<p id="p105"><a class="gg-link" href="#p105" onclick="return changeColor(this);"></a><span class="style15">迎神，中和之曲</span>　於皇穆清兮弘覆惟仁，既成萬寶兮惠此烝民。祗受厥明兮欲報無因，爰稽古昔兮式展明禋。肅肅廣庭兮遙遙紫旻，笙鏞始奏兮祥風導雲。臣拜稽首兮中心孔懃，爰瞻寶輦兮森羅萬神。庶幾昭格兮眷命其申，徘徊顧歆兮鑒我恭寅。</p>
<p id="p106"><a class="gg-link" href="#p106" onclick="return changeColor(this);"></a><span class="style15">奠玉帛，肅和之曲</span>　捧珪幣兮瑤堂，穆將愉兮聖皇。秉予心兮純一，荷帝德兮溥將。</p>
<p id="p107"><a class="gg-link" href="#p107" onclick="return changeColor(this);"></a><span class="style15">進俎，凝和之曲</span>　歲功阜兮庶類成，黍稷飶兮濡鼎馨。敬薦之兮慙菲輕，大禮不煩兮惟一誠。</p>
<p id="p108"><a class="gg-link" href="#p108" onclick="return changeColor(this);"></a><span class="style15">初獻，壽和之曲</span>　金風動兮玉宇澄，初獻觴兮交聖靈。瞻玄造兮懷鴻禎，曷以酬之心怦怦。</p>
<p id="p109"><a class="gg-link" href="#p109" onclick="return changeColor(this);"></a><span class="style15">亞獻，豫和之曲</span>　帝眷我兮居歆，紛繁會兮五音。再捧觴兮莫殫臣心，惟帝欣懌兮生民是任。</p>
<p id="p110"><a class="gg-link" href="#p110" onclick="return changeColor(this);"></a><span class="style15">終獻，熙和之曲</span>　綏萬邦兮屢豐年，眇眇予躬兮實荷昊天。酒三獻兮心益虔，帝命參輿兮勿遽旋。</p>
<p id="p111"><a class="gg-link" href="#p111" onclick="return changeColor(this);"></a><span class="style15">徹饌，雍和之曲</span>　祀禮既洽兮神人肅雍，享帝享親兮勉竭臣衷。惟洪恩兮罔極，儼連蜷兮聖容。</p>
<p id="p112"><a class="gg-link" href="#p112" onclick="return changeColor(this);"></a><span class="style15">送神，清和之曲</span>　九韶既成兮金玉鏗鏘，百辟森立兮戚羽斯藏。皇天在上兮昭考在旁，嚴父配天兮祗修厥常。殷薦既終兮神去無方。玄雲上升兮鸞鵠參翔。靈光回照兮郁乎芬芳，載慕載瞻兮願錫亨昌。子孫庶民兮惟帝是將，於昭明德兮永懷不忘。</p>
<p id="p113"><a class="gg-link" href="#p113" onclick="return changeColor(this);"></a><span class="style15">望燎，時和之曲</span>　龍輿杳杳兮歸上方，金風應律兮燎斯揚，達精誠兮合靈光。帝廷納兮玉帛將，顧下土兮眷不忘，願錫吾民兮長阜康。</p>
<p class="style9" id="p114"><a class="gg-link" href="#p114" onclick="return changeColor(this);"></a>嘉靖十八年興都大饗樂章。</p>
<p id="p115"><a class="gg-link" href="#p115" onclick="return changeColor(this);"></a><span class="style15">迎神，中和之曲</span>　仰高高之在上兮皇穹，冒九圍之徧覆兮罔止西東。王者出王游衍兮必奉天顧，愚臣之此行兮亶荷帡幪。</p>
<p id="p116"><a class="gg-link" href="#p116" onclick="return changeColor(this);"></a><span class="style15">初獻，壽和之曲</span>　於昭帝庥兮臣感恩淵淵，巡省舊藩之地兮實止承天。下情思報兮此心拳拳，瓊卮蒼幣兮捧扣壇前。</p>
<p id="p117"><a class="gg-link" href="#p117" onclick="return changeColor(this);"></a><span class="style15">亞獻，敷和之曲</span>　樂奏兮三成，觴舉兮再呈。帝鑒凡微兮曰爾誠，小臣頓首兮敢不嚴於此精。</p>
<p id="p118"><a class="gg-link" href="#p118" onclick="return changeColor(this);"></a><span class="style15">終獻，承和之曲</span>　臣來茲土，本之思親。思親伊何？昌厥嗣人。嗣人克昌，匪戴帝之臨汝夫何因。</p>
<p id="p119"><a class="gg-link" href="#p119" onclick="return changeColor(this);"></a><span class="style15">徹饌，永和之曲</span>　肅其具兮祀禮行，備彼儀兮樂舞張。退省進止兮臣疎且狂，沐含仁兮何以量。</p>
<p id="p120"><a class="gg-link" href="#p120" onclick="return changeColor(this);"></a><span class="style15">送神，感和之曲</span>　王之狩兮典有禋望，於維柴祀兮首重上蒼。臣情罔殫兮夙夜惶惶，祗伸愚悃兮允賴恩光。遙瞻兮六龍騰翔，帝垂祉兮萬世永昌。</p>
<p class="style9" id="p121"><a class="gg-link" href="#p121" onclick="return changeColor(this);"></a>嘉請十一年定雩祀樂章。十七年罷。</p>
<p id="p122"><a class="gg-link" href="#p122" onclick="return changeColor(this);"></a><span class="style15">迎神，中和之曲</span>　於穆上帝，爰處瑤宮。咨爾黎庶，覆憫曷窮。旗幢戾止，委蛇雲龍。霖澤斯溥，萬寶有終。</p>
<p id="p123"><a class="gg-link" href="#p123" onclick="return changeColor(this);"></a><span class="style15">奠帛，肅和之曲</span>　神之格思，奠茲文纁。盛樂斯舉，香氣氤氳。精禋孔熯，徹於紫冥。懇祈膏澤，渥我嘉生。</p>
<p id="p124"><a class="gg-link" href="#p124" onclick="return changeColor(this);"></a><span class="style15">進俎，咸和之曲</span>　百川委潤，名山出雲。愆暘孔熾，膏澤斯屯。祈年於天，載牲於俎。神之格思，報以甘雨。</p>
<p id="p125"><a class="gg-link" href="#p125" onclick="return changeColor(this);"></a><span class="style15">初獻，壽和之曲</span>　有嚴崇祀，日吉辰良。酌彼罍洗，椒馨飶香。元功溥濟，時雨時暘。惟神是聽，綏以多穰。</p>
<p id="p126"><a class="gg-link" href="#p126" onclick="return changeColor(this);"></a><span class="style15">亞獻，景和之曲</span>　皇皇禋祀，孔惠孔明。瞻仰來歆，拜首欽承。有醴維醽，有酒維清，雲韶侑獻，肅雍和鳴。聖靈有赫，鑒享精誠。</p>
<p id="p127"><a class="gg-link" href="#p127" onclick="return changeColor(this);"></a><span class="style15">終獻，永和之曲</span>　靈承無斁，駿奔有容。嘉玉以陳，酌鬯以供。禮三再稱，誠一以從。備物致志，申薦彌恭。神昭景貺，佑我耕農。</p>
<p id="p128"><a class="gg-link" href="#p128" onclick="return changeColor(this);"></a><span class="style15">徹饌，凝和之曲</span>　有赫旱暵，民勞瘁斯。於牲於醴，載舞載詩。禮成三獻，敬徹不遲。神之聽之，雨我公私。</p>
<p id="p129"><a class="gg-link" href="#p129" onclick="return changeColor(this);"></a><span class="style15">送神，清和之曲</span>　爰迪寅清，昭事昊穹。仰祈甘雨，惠我三農。既歆既格，言歸太空。式霑下土，萬方其同。</p>
<p id="p130"><a class="gg-link" href="#p130" onclick="return changeColor(this);"></a><span class="style15">望燎，太和之曲</span>　赤龍旋馭，禮洽樂成。燔燎既舉，昭格精禋。維帝降康，雨施雲行。登我黍稌，溥受厥明。</p>
<p id="p131"><a class="gg-link" href="#p131" onclick="return changeColor(this);"></a><span class="style15">祭畢，樂舞童羣歌雲門之曲</span>　景龍精兮時見，測鶉緯兮宵懸。肆廣樂兮鏗鍧，列皇舞兮蹁躚。祈方社兮不莫，薦圭璧兮孔虔。需密雲兮六漠，霈甘澍兮九玄。慰我農兮既渥，錫明昭兮有年。</p>
<p class="style9" id="p132"><a class="gg-link" href="#p132" onclick="return changeColor(this);"></a>洪武元年太社稷異壇同壝樂章。</p>
<p id="p133"><a class="gg-link" href="#p133" onclick="return changeColor(this);"></a><span class="style15">迎神，廣和之曲</span>　五土之靈，百穀之英。國依土而寧，民以食而生。基圖肇建，祀禮修明。神其來臨，肅恭而迎。</p>
<p id="p134"><a class="gg-link" href="#p134" onclick="return changeColor(this);"></a><span class="style15">奠幣，肅和之曲</span>　有國有人，社稷為重。昭事云初，玉帛虔奉。維物匪奇，敬實將之。以斯為禮，冀達明祇。</p>
<p id="p135"><a class="gg-link" href="#p135" onclick="return changeColor(this);"></a><span class="style15">進俎，凝和之曲</span>　崇壇北向，明禋方闡。有潔犧牲，禮因物顯。大房載設，中情以展。景運既承，神貺斯衍。</p>
<p id="p136"><a class="gg-link" href="#p136" onclick="return changeColor(this);"></a><span class="style15">初獻，壽和之曲</span>　太社云，高為山林，深為川澤。崇丘廣衍，亦有原隰。惟神所司，百靈效職。清醴初陳，顒然昭格。句龍配云，平治水土，萬世神功。民安物遂，造化攸同。嘉惠無窮，報祀宜豐。配食尊嚴，國家所崇。太稷云，黍稷稻粱，來牟降祥，為民之天。豐年穰穰，其功甚大，其恩正長。乃登芳齊，以享以將。后稷配云，皇皇后稷，克配於天。誕降嘉種，樹藝大田。生民粒食，功垂萬年。建壇於京，歆茲吉蠲。</p>
<p id="p137"><a class="gg-link" href="#p137" onclick="return changeColor(this);"></a><span class="style15">亞獻，豫和之曲</span>　太社云，廣厚無偏，其體弘兮。德侔坤順，萬物生兮。錫民地利，神化行兮。恭祀告虔，國之禎兮。句龍配云，周覽四方，偉烈昭彰。九州既平，五行有常。壇位以妥，牲醴之將。是崇是嚴，煥然典章。太稷云，億兆林林，所資者穀。雨暘應時，家給人足。倉庾坻京，神介多福。祗薦其儀，昭事維肅。后稷配云，躬勤稼穡，有相之道。不稂不莠，實堅實好。農事開國，王基永保。有年自今，常奉蘋藻。</p>
<p id="p138"><a class="gg-link" href="#p138" onclick="return changeColor(this);"></a>終獻，豫和之曲，詞同亞獻。</p>
<p id="p139"><a class="gg-link" href="#p139" onclick="return changeColor(this);"></a><span class="style15">徹豆，雍和之曲</span>　禮展其勤，樂奏其節。庶品苾芬，神明是達。有嚴執事，俎豆乃徹。穆穆雍雍，均其欣悅。</p>
<p id="p140"><a class="gg-link" href="#p140" onclick="return changeColor(this);"></a><span class="style15">送神，安和之曲</span>　維壇潔清，維主堅貞。神之所歸，依茲以寧。土宇靖安，年穀順成。祀事昭明，永致昇平。</p>
<p id="p141"><a class="gg-link" href="#p141" onclick="return changeColor(this);"></a><span class="style15">望瘞，時和之曲</span>　晨光將發，既侑既歆。瘞茲牲幣，達於幽陰。神人和悅，實獲我心。永久禋祀，其始於今。</p>
<p class="style9" id="p142"><a class="gg-link" href="#p142" onclick="return changeColor(this);"></a>洪武十一年合祭太社稷樂章。</p>
<p id="p143"><a class="gg-link" href="#p143" onclick="return changeColor(this);"></a><span class="style15">迎神，廣和之曲</span>　予惟土穀兮造化工，為民立命兮當報崇。民歌且舞兮朝雍雍，備筵率職兮候迓迎。想聖來兮祥風生，欽當稽首兮告年豐。</p>
<p id="p144"><a class="gg-link" href="#p144" onclick="return changeColor(this);"></a><span class="style15">初獻，壽和之曲</span>　氤氳氣合兮物遂蒙，民之立命兮荷陰功。予將玉帛兮獻微衷，初斟醴薦兮民福洪。</p>
<p id="p145"><a class="gg-link" href="#p145" onclick="return changeColor(this);"></a><span class="style15">亞獻，豫和之曲</span>　予令樂舞兮再捧觴，願神昭格兮軍民康。思必穆穆兮靈洋洋，感恩厚兮拜祥光。</p>
<p id="p146"><a class="gg-link" href="#p146" onclick="return changeColor(this);"></a><span class="style15">終獻，熙和之曲</span>　干羽飛旋兮酒三行，香烟繚繞兮雲旌幢。予今稽首兮忻且惶，神顏悅兮霞彩彰。</p>
<p id="p147"><a class="gg-link" href="#p147" onclick="return changeColor(this);"></a><span class="style15">徹饌，雍和之曲</span>　粗陳微禮兮神喜將，琅然絲竹兮樂舞揚。願祥普降兮遐邇方，烝民率土兮盡安康。</p>
<p id="p148"><a class="gg-link" href="#p148" onclick="return changeColor(this);"></a><span class="style15">送神，安和之曲</span>　氤氳氤氳兮祥光張，龍車鳳輦兮駕飛揚。遙瞻稽首兮去何方，民福留兮時雨暘。</p>
<p id="p149"><a class="gg-link" href="#p149" onclick="return changeColor(this);"></a><span class="style15">望瘞，時和之曲</span>　捧殽羞兮詣瘞方，鳴鑾率舞兮聲鏗鏘。思神納兮民福昂，予今稽首兮謝恩光。</p>
<p class="style9" id="p150"><a class="gg-link" href="#p150" onclick="return changeColor(this);"></a>嘉靖十年初立帝社稷樂章。</p>
<p id="p151"><a class="gg-link" href="#p151" onclick="return changeColor(this);"></a><span class="style15">迎神，時和之曲</span>　東風兮地脈以融，首務兮稼穡之工。<span class="style7">秋祭云「金風兮萬寶以充，忻成兮稼穡之工。」</span>祀神於此兮苑中，願來格兮慰予衷。</p>
<p id="p152"><a class="gg-link" href="#p152" onclick="return changeColor(this);"></a><span class="style15">初獻，壽和之曲</span>　神兮臨止，禮薦清醇，菲幣在笥，初獻式遵。神其鑒茲，享斯藻蘋。我祀伊何？祈報是因。神兮錫祉，則阜吾民。</p>
<p id="p153"><a class="gg-link" href="#p153" onclick="return changeColor(this);"></a><span class="style15">亞獻，雍和之曲</span>　二觴載舉，申此殷勤。神悅兮以納，祥靄兮氤氳。</p>
<p id="p154"><a class="gg-link" href="#p154" onclick="return changeColor(this);"></a><span class="style15">終獻，寧和之曲</span>　禮終兮酒三行，喜茂實兮黍稷粱。農事待兮豐康，予稽首兮以望。</p>
<p id="p155"><a class="gg-link" href="#p155" onclick="return changeColor(this);"></a><span class="style15">徹饌，保和之曲</span>　祀事告終，三獻既周。徹之罔遲，惠注田疇。迓以休貺，庇茲有秋。</p>
<p id="p156"><a class="gg-link" href="#p156" onclick="return changeColor(this);"></a><span class="style15">送神，廣和之曲</span>　耕耨伊首，<span class="style7">秋祭云「耕耨告就。」</span>力事豆籩。粢盛賴之，於此大田。予將以祀，神其少延。願留嘉祉，副我潔虔。肅駕兮雲旋，普予兮有年。</p>
<p id="p157"><a class="gg-link" href="#p157" onclick="return changeColor(this);"></a>望瘞，曲同。</p>
<p class="style9" id="p158"><a class="gg-link" href="#p158" onclick="return changeColor(this);"></a>洪武二年分祀天神地祇樂章。</p>
<p id="p159"><a class="gg-link" href="#p159" onclick="return changeColor(this);"></a><span class="style15">迎天神，奏中和之曲</span>　吉日良辰，祀典式陳。太歲尊神，雷雨風雲。濯濯厥靈，昭鑒我心。以候以迎，來格來歆。</p>
<p id="p160"><a class="gg-link" href="#p160" onclick="return changeColor(this);"></a>奠帛以後，咸同朝日。</p>
<p id="p161"><a class="gg-link" href="#p161" onclick="return changeColor(this);"></a><span class="style15">迎地祇，奏中和之曲</span>　吉日良辰，祀典式陳。惟地之祇，百靈繽紛。嶽鎮海瀆，山川城隍，內而中國，外及四方。濯濯厥靈，昭鑒我心。以候以迎，來格來歆。</p>
<p id="p162"><a class="gg-link" href="#p162" onclick="return changeColor(this);"></a>奠帛以後，咸同朝日。</p>
<p class="style9" id="p163"><a class="gg-link" href="#p163" onclick="return changeColor(this);"></a>洪武六年合祀天神地祇樂章。</p>
<p id="p164"><a class="gg-link" href="#p164" onclick="return changeColor(this);"></a><span class="style15">迎神，保和之曲</span>　吉日良辰，祀典式陳。太歲尊神，雷雨風雲，嶽鎮海瀆，山川城隍。內而中國，外及四方。濯濯厥靈，昭鑒我心。以候以迎，來格來歆。</p>
<p id="p165"><a class="gg-link" href="#p165" onclick="return changeColor(this);"></a>奠帛以後，咸同朝日。</p>
<p class="style9" id="p166"><a class="gg-link" href="#p166" onclick="return changeColor(this);"></a>嘉請九年復分祀天神地祇樂章。</p>
<p id="p167"><a class="gg-link" href="#p167" onclick="return changeColor(this);"></a><span class="style15">迎天神，保和之曲</span>　吉日良辰，祀典式陳。景雲甘雨，風雷之神。赫赫其靈，功著生民。參贊玄化，宣布蒼仁。爰茲報祀，鑒斯藻蘋。</p>
<p id="p168"><a class="gg-link" href="#p168" onclick="return changeColor(this);"></a>奠帛以後，俱如舊。</p>
<p id="p169"><a class="gg-link" href="#p169" onclick="return changeColor(this);"></a><span class="style15">迎地祇，保和之曲</span>　吉日良辰，祀典式陳。靈嶽方鎮，海瀆之神，京畿四方，山澤羣真。毓靈分隅，福我生民。薦斯享報，鑒我恭寅。</p>
<p id="p170"><a class="gg-link" href="#p170" onclick="return changeColor(this);"></a>奠帛以後，亦如舊。</p>
<p class="style9" id="p171"><a class="gg-link" href="#p171" onclick="return changeColor(this);"></a>洪武四年祀周天星辰樂章。</p>
<p id="p172"><a class="gg-link" href="#p172" onclick="return changeColor(this);"></a><span class="style15">迎神，凝和之曲</span>　星辰垂象，布列玄穹，擇茲吉日，祀禮是崇。濯濯厥靈，昭鑒我心。謹候以迎，庶幾來歆。</p>
<p id="p173"><a class="gg-link" href="#p173" onclick="return changeColor(this);"></a>奠帛，保和之曲，詞同朝日。</p>
<p id="p174"><a class="gg-link" href="#p174" onclick="return changeColor(this);"></a><span class="style15">初獻，保和之曲</span>　神兮既留，品物斯薦。奉祀之初，醴酒斯奠。仰惟靈耀，以享以歆。何以侑觴？樂奏八音。</p>
<p id="p175"><a class="gg-link" href="#p175" onclick="return changeColor(this);"></a><span class="style15">亞獻，中和之曲</span>　神既初享，亞獻再升，以酌醴齊，仰薦於神。洋洋在上，式燕以寧。庶表微衷，交於神明。</p>
<p id="p176"><a class="gg-link" href="#p176" onclick="return changeColor(this);"></a><span class="style15">終獻，肅和之曲</span>　神既再享，終獻斯備。不腆菲儀，式將其意。薦茲酒醴，成我常祀。神其顧歆，永言樂只。</p>
<p id="p177"><a class="gg-link" href="#p177" onclick="return changeColor(this);"></a><span class="style15">徹豆，豫和之曲</span>　祀事將畢，神既歆只。徹茲俎豆，以成其禮。惟神樂欣，無間始終。樂音再作，庶達微悰。</p>
<p id="p178"><a class="gg-link" href="#p178" onclick="return changeColor(this);"></a>送神，雍和之曲，詞同朝日。</p>
<p id="p179"><a class="gg-link" href="#p179" onclick="return changeColor(this);"></a><span class="style15">望燎，雍和之曲</span>　神既享祀，靈馭今旋。燎烟既升，神帛斯焚。巍巍霄漢，倏焉以適。拳拳余衷，瞻望弗及。</p>
<p class="style9" id="p180"><a class="gg-link" href="#p180" onclick="return changeColor(this);"></a>嘉靖八年祀太歲月將樂章。</p>
<p id="p181"><a class="gg-link" href="#p181" onclick="return changeColor(this);"></a><span class="style15">迎神</span>　吉日良辰，祀典式陳，輔國佑民，太歲尊神，四時月將，功曹司辰。濯濯厥靈，昭鑒我心，以候以迎，來格來歆。</p>
<p id="p182"><a class="gg-link" href="#p182" onclick="return changeColor(this);"></a>奠帛以後，俱同神祇。</p>
<p class="style9" id="p183"><a class="gg-link" href="#p183" onclick="return changeColor(this);"></a>洪武元年宗廟樂章。</p>
<p id="p184"><a class="gg-link" href="#p184" onclick="return changeColor(this);"></a><span class="style15">迎神，太和之曲</span>　慶源發祥，世德惟崇。致我眇躬，開基建功。京都之中，親廟在東。惟我子孫，永懷祖風。氣體則同，呼吸相通。來格來崇，皇靈顯融。</p>
<p id="p185"><a class="gg-link" href="#p185" onclick="return changeColor(this);"></a><span class="style15">奉冊寶，熙和之曲</span><span class="style7">時享不用</span>　維水有源，維木有根。先世積善，福垂後昆。冊寶鏤玉，德顯名尊。祗奉禮文，仰答洪恩。</p>
<p id="p186"><a class="gg-link" href="#p186" onclick="return changeColor(this);"></a><span class="style15">進俎，凝和之曲</span><span class="style7">時享不用</span>　明明祖考，妥神清廟。薦以牲牷，匪云盡孝。願通神明，願成治效。此帝王之道，亦祖考之教。</p>
<p id="p187"><a class="gg-link" href="#p187" onclick="return changeColor(this);"></a><span class="style15">初獻，壽和之曲</span>　德祖廟，初獻云，思皇高祖，穆然深玄。其遠歷年，其神在天。尊臨太室，餘慶綿綿。歆於几筵，有永其傳。懿祖廟，初獻云，思皇曾祖，清勤純古。田里韜光，天篤其祜。佑我曾孫，弘開土宇。追遠竭虔，勉遵前矩。熙祖廟，初獻云，維我皇祖，淑後貽謀。盛德靈長，與泗同流。發於孫枝，明禋載修。嘉潤如海，恩何以酬。仁祖廟，初獻云，惟我皇考，既淳且仁。弗耀其身，克開嗣人。子有天下，尊歸於親。景運維新，則有其因。</p>
<p id="p188"><a class="gg-link" href="#p188" onclick="return changeColor(this);"></a><span class="style15">亞獻，豫和之曲</span>　對越至親，儼然如生。其氣昭明，感格在庭。如見其形，如聞其聲。愛而敬之，發乎中情。</p>
<p id="p189"><a class="gg-link" href="#p189" onclick="return changeColor(this);"></a><span class="style15">終獻，熙和之曲</span>　承先人之德，化家為國，毋曰予小子，基命成績。欲報其德，昊天罔極。慇懃三獻，我心悅懌。</p>
<p id="p190"><a class="gg-link" href="#p190" onclick="return changeColor(this);"></a><span class="style15">徹豆，雍和之曲</span>　樂奏具肅，神其燕嬉。告成於祖，亦右皇妣。敬徹不遲，以終祀禮。祥光煥揚，錫以嘉祉。</p>
<p id="p191"><a class="gg-link" href="#p191" onclick="return changeColor(this);"></a><span class="style15">送神，安和之曲</span>　顯兮幽兮，神運無迹。鸞馭逍遙，安其所適。其靈在天，其主在室。子子孫孫，孝思無斁。</p>
<p class="style9" id="p192"><a class="gg-link" href="#p192" onclick="return changeColor(this);"></a>二十一年更定其初獻合奏，餘並同。</p>
<p id="p193"><a class="gg-link" href="#p193" onclick="return changeColor(this);"></a>思皇先祖，耀靈於天。源衍慶流，由高逮玄。玄孫受命，追遠其先。明禋世崇，億萬斯年。</p>
<p id="p194"><a class="gg-link" href="#p194" onclick="return changeColor(this);"></a>永樂以後，改迎神章「致我眇躬」句為「助我祖宗」。又改終獻章首四句為「惟前人之功，肇膺天曆。延及於小子，爰受方國」。餘並同。</p>
<p class="style9" id="p195"><a class="gg-link" href="#p195" onclick="return changeColor(this);"></a>嘉靖十五年孟春九廟特享樂章。</p>
<p id="p196"><a class="gg-link" href="#p196" onclick="return changeColor(this);"></a><span class="style15">太祖廟。迎神，太和之曲</span>　於皇於皇兮仰我聖祖，乃武乃文，攘夷正華，為天下大君。比隆於古，越彼放勛。肇造王業，佑啟予子孫。功德超邁，大室攸尊。首稱春祀，誠敬用申。維神格思，萬世如存。</p>
<p id="p197"><a class="gg-link" href="#p197" onclick="return changeColor(this);"></a><span class="style15">初獻，壽和之曲</span>　薦帛於篚，潔牲於俎，嘉我黍稷，酌我清酤。愚孫毖祀，奠獻初舉。翼翼精誠，對越我皇祖。居然顧歆，永錫純祜。</p>
<p id="p198"><a class="gg-link" href="#p198" onclick="return changeColor(this);"></a><span class="style15">亞獻，豫和之曲</span>　籥舞既薦，八音洋洋，工歌喤喤。醇醴載羞，齋明其將之。永佑於子孫，歲事其承之。俾嗣續克承，百世其保之。</p>
<p id="p199"><a class="gg-link" href="#p199" onclick="return changeColor(this);"></a><span class="style15">終獻，寧和之曲</span>　三爵既崇，禮秩有終。盈溢孚顒，顯相肅雍。惟皇祖格哉，以繹以融，申錫無窮。暨於臣民，萬福攸同。</p>
<p id="p200"><a class="gg-link" href="#p200" onclick="return changeColor(this);"></a><span class="style15">徹饌，豫和之曲</span>　禮畢樂成，神悅人宜。籩豆靜嘉，敬徹不遲。穆穆有容，秩秩其儀。益祗以嚴，矧敢斁於斯。</p>
<p id="p201"><a class="gg-link" href="#p201" onclick="return changeColor(this);"></a><span class="style15">還宮，安和之曲</span>　於皇我祖，陟降在天。清廟翼翼，禋祀首虔。明神既留，寢祐靜淵。介福綏祿，錫蔭綿綿。以惠我家邦，於萬斯年。</p>
<p id="p202"><a class="gg-link" href="#p202" onclick="return changeColor(this);"></a><span class="style15">成祖廟。迎神，太和之曲</span>　於惟文皇，重光是宣。克戡內難，轉坤旋乾。外讋百蠻，威行八埏。貽典則於子孫，不忘不愆。聖德神功，格於皇天。作廟奕奕，百世不遷。祀事孔明，億萬斯年。</p>
<p id="p203"><a class="gg-link" href="#p203" onclick="return changeColor(this);"></a>初獻、亞獻、終獻、徹饌、還宮，俱與太祖廟同。</p>
<p id="p204"><a class="gg-link" href="#p204" onclick="return changeColor(this);"></a><span class="style15">仁宗廟。迎神，太和之曲</span>　明明我祖，盛德天成。至治訏謨，遹駿有聲。專奠致享，惟古經是程。春祀有嚴，以迓聖靈。惟陟降在庭，以賚我思成。</p>
<p id="p205"><a class="gg-link" href="#p205" onclick="return changeColor(this);"></a><span class="style15">初獻，壽和之曲</span>　幣牲在陳，金石在懸。清酒方獻，百執事有虔。明神洋洋，降歆自天。俾我孝孫，德音孔宣。</p>
<p id="p206"><a class="gg-link" href="#p206" onclick="return changeColor(this);"></a><span class="style15">亞獻，豫和之曲</span>　中誠方殷，明神如存。醴齊孔醇，再舉罍尊。福祿穰穰，攸介攸臻。追遠報酬，罔極之恩。</p>
<p id="p207"><a class="gg-link" href="#p207" onclick="return changeColor(this);"></a><span class="style15">終獻，寧和之曲</span>　樂比聲歌，佾舞婆娑。稱彼玉爵，酒旨且多。獻享維終，神聽以和。孝孫在位，受福不那。</p>
<p id="p208"><a class="gg-link" href="#p208" onclick="return changeColor(this);"></a><span class="style15">徹饌，雍和之曲</span>　牷牲在俎，稷黍在簠。孝享多儀，格我皇祖。稱歌進徹，髦士膴膴。孝孫受福，以敷錫於下土。</p>
<p id="p209"><a class="gg-link" href="#p209" onclick="return changeColor(this);"></a><span class="style15">還宮，安和之曲</span>　犆享孔明，物備禮成。於昭在天，以莫不聽。神明即安，維華寢是憑。肇祀迄今，百世祗承。</p>
<p id="p210"><a class="gg-link" href="#p210" onclick="return changeColor(this);"></a>宣廟、英廟、憲廟俱與仁廟同。</p>
<p id="p211"><a class="gg-link" href="#p211" onclick="return changeColor(this);"></a><span class="style15">孝廟。迎神，太和之曲</span>　列祖垂統，景運重熙。於惟孝皇，敬德允持。用光於大烈，化被烝黎。專廟以享，經禮攸宜。俎豆式陳，庶幾來思。</p>
<p id="p212"><a class="gg-link" href="#p212" onclick="return changeColor(this);"></a><span class="style15">初獻，壽和之曲</span>　粢盛孔蠲，腯肥牲牷。考鼓鼘鼘，萬舞躚躚。清醑初酌，對越在天。明神居歆，式昭厥虔。</p>
<p id="p213"><a class="gg-link" href="#p213" onclick="return changeColor(this);"></a><span class="style15">亞獻，豫和之曲</span>　祀事孔勤，精意未分。樂感鳳儀，禮虔駿奔。醞齊挹清，載奠瑤尊。神其格思，福祿來臻。</p>
<p id="p214"><a class="gg-link" href="#p214" onclick="return changeColor(this);"></a><span class="style15">終獻，寧和之曲</span>　樂舞既成，獻享維終。明明對越，彌篤其恭。篤恭維何？明德是崇。神之聽之，萬福來同。</p>
<p id="p215"><a class="gg-link" href="#p215" onclick="return changeColor(this);"></a><span class="style15">徹饌，雍和之曲</span>　牲牢醴陳，我享我將。黍稷蘋藻，潔白馨香。徹以告成，降禧穰穰。神錫無疆，祐我萬方。</p>
<p id="p216"><a class="gg-link" href="#p216" onclick="return changeColor(this);"></a><span class="style15">還宮，安和之曲</span>　禮享既洽，神御聿興。廟寢煌煌，以憑以寧。維神匪遐，上下在庭。於寢孔安，永底我烝民之生。</p>
<p id="p217"><a class="gg-link" href="#p217" onclick="return changeColor(this);"></a><span class="style15">武廟。迎神，太和之曲</span>　列祖垂統，景運重熙。於惟武皇，昭德敕威。用剪除奸兇，大業弗隳。專廟以享，經禮攸宜。俎豆式陳，庶幾來思。</p>
<p id="p218"><a class="gg-link" href="#p218" onclick="return changeColor(this);"></a>初獻、亞獻、終獻及徹饌、還宮俱與孝廟同。</p>
<p id="p219"><a class="gg-link" href="#p219" onclick="return changeColor(this);"></a><span class="style15">睿廟。迎神，太和之曲</span>　於穆神皇，秉德凝道。仁厚積累，配於穹昊。流慶顯休，萃於眇躬。施於無窮，以似以續，以光紹我皇宗。惟茲氣始，俎豆是供。循厥典禮，式敬式崇。神其至止，以鑒愚衷。</p>
<p id="p220"><a class="gg-link" href="#p220" onclick="return changeColor(this);"></a><span class="style15">初獻，壽和之曲</span>　制帛牲牢，庶羞芬膫。玉戚朱干，協於韶簫。清醑在筵，中情纏綿。神之格思，儀形僾然。</p>
<p id="p221"><a class="gg-link" href="#p221" onclick="return changeColor(this);"></a><span class="style15">亞獻，豫和之曲</span>　瑤爵再陳，侑以工歌。籥舞蹌蹌，八音諧和。孝思肫肫，感格聖靈。致慤則存，如聞其聲。</p>
<p id="p222"><a class="gg-link" href="#p222" onclick="return changeColor(this);"></a><span class="style15">終獻，寧和之曲</span>　儀式弗踰，奠爵維三。樂舞雍容，以雅以南。仰仁源德澤，嶽崇海淵。願啟我子孫，緝熙光明，維兩儀是參。</p>
<p id="p223"><a class="gg-link" href="#p223" onclick="return changeColor(this);"></a><span class="style15">徹饌，雍和之曲</span>　嘉饌甘只，亦既歆只。登歌迅徹，敬終惟始。維神孔昭，賚永成於孝矣。</p>
<p id="p224"><a class="gg-link" href="#p224" onclick="return changeColor(this);"></a><span class="style15">還宮，安和之曲</span>　幽顯莫測，神之無方。祀事既成，神返諸帝鄉。申發休祥，俾胤嗣蕃昌。宜君兮宜王，歷世無疆。</p>
<p class="style9" id="p225"><a class="gg-link" href="#p225" onclick="return changeColor(this);"></a>九廟時祫樂章。</p>
<p id="p226"><a class="gg-link" href="#p226" onclick="return changeColor(this);"></a><span class="style15">孟夏。迎神，太和之曲</span>　序屆夏首兮風氣薰，禮嚴時祫兮戞擊鐘鼖。迎羣主來合享交欣，於皇列聖正南面，以申崇報皇勳。</p>
<p id="p227"><a class="gg-link" href="#p227" onclick="return changeColor(this);"></a><span class="style15">初獻，壽和之曲</span>　瞻曙色方昕，仰列聖在上，奠金觥而捧幣紋。小孫執盈兮敢不懼慇。</p>
<p id="p228"><a class="gg-link" href="#p228" onclick="return changeColor(this);"></a><span class="style15">亞獻，豫和之曲</span>　思皇祖，仰聖神。來列主，會太宸。時祫修，循古倫。惟聖鑒歆，愚孫忱恂。</p>
<p id="p229"><a class="gg-link" href="#p229" onclick="return changeColor(this);"></a><span class="style15">終獻，寧和之曲</span>　齊醴清兮麥熟新，籩豆潔兮孝念申。仰祖功兮宗德，願降祐兮後人。</p>
<p id="p230"><a class="gg-link" href="#p230" onclick="return changeColor(this);"></a><span class="style15">徹饌，雍和之曲</span>　樂終兮禮成，告玉振兮訖金聲。徹之弗違，以肅精誠。</p>
<p id="p231"><a class="gg-link" href="#p231" onclick="return changeColor(this);"></a><span class="style15">還宮，安和之曲</span>　三獻就兮祖宗鑒享，一誠露兮念維長。思弗盡兮思弗忘，深荷德澤之啟佑，小孫惟賴以餘光。神返宮永安，保家國益昌。</p>
<p id="p232"><a class="gg-link" href="#p232" onclick="return changeColor(this);"></a><span class="style15">孟秋。迎神</span>　時兮孟秋火西流，感時毖祀兮爽氣回。喜金風兮飄來，仰祖宗兮永慕哉。秋祫是舉兮希鑒歆，小孫恭迓兮捧素裁。</p>
<p id="p233"><a class="gg-link" href="#p233" onclick="return changeColor(this);"></a><span class="style15">初獻</span>　皇祖降筵，列聖靈聯。執事恐蹎，樂舞蹁躚。小孫捧盈兮敢弗虔。</p>
<p id="p234"><a class="gg-link" href="#p234" onclick="return changeColor(this);"></a><span class="style15">亞獻</span>　再酌兮玉漿，潔淨兮馨香。祖宗垂享兮錫胤昌，萬歲兮此禮行。</p>
<p id="p235"><a class="gg-link" href="#p235" onclick="return changeColor(this);"></a><span class="style15">終獻</span>　進酒三觥，歌舞雍韺，鐘鼓轟錚。皇祖列聖，永享愚誠。</p>
<p id="p236"><a class="gg-link" href="#p236" onclick="return changeColor(this);"></a><span class="style15">徹饌</span>　秋嘗是舉，稌黍豐農。三獻既周，聖靈顯容。小孫時思恩德兮惟𢥞。</p>
<p id="p237"><a class="gg-link" href="#p237" onclick="return changeColor(this);"></a><span class="style15">還宮</span>　仰皇祖兮聖神功，祀典陳兮報莫窮。嘗祫告竣，鸞馭旋宮。皇靈在天主在室，萬𥜥陟降何有終。</p>
<p id="p238"><a class="gg-link" href="#p238" onclick="return changeColor(this);"></a><span class="style15">孟冬。迎神</span>　時兮孟冬凜以淒，感時毖祀兮氣潛回。遡朔風兮北來，仰祖宗兮永慕哉。冬祫是舉兮希鑒歆，小孫恭迓兮捧素裁。</p>
<p id="p239"><a class="gg-link" href="#p239" onclick="return changeColor(this);"></a>初、亞、終獻，俱同孟秋。</p>
<p id="p240"><a class="gg-link" href="#p240" onclick="return changeColor(this);"></a><span class="style15">徹饌</span>　冬烝是舉，俎豆維豐。三獻既周，聖靈顯容。小孫時思恩德兮惟𢥞。</p>
<p id="p241"><a class="gg-link" href="#p241" onclick="return changeColor(this);"></a>還宮，<span class="style7">同孟秋，惟改「嘗祫」為「烝祫」</span>。</p>
<p class="style9" id="p242"><a class="gg-link" href="#p242" onclick="return changeColor(this);"></a>大祫樂章。</p>
<p id="p243"><a class="gg-link" href="#p243" onclick="return changeColor(this);"></a><span class="style15">迎神</span>　仰慶源兮大發祥，惟世德兮深長。時惟歲殘，大祫洪張。祖宗聖神，明明皇皇。遙瞻兮頓首，世德兮何以忘。</p>
<p id="p244"><a class="gg-link" href="#p244" onclick="return changeColor(this);"></a><span class="style15">初獻</span>　神之格兮慰我思，慰我思兮捧玉卮，捧來前兮慄慄，仰歆納兮是幸已而。</p>
<p id="p245"><a class="gg-link" href="#p245" onclick="return changeColor(this);"></a><span class="style15">亞獻</span>　再舉瑤漿，樂舞羣張。小孫在位，陪助賢良。百工羅從，大禮肅將。惟我祖宗，顯錫恩光。</p>
<p id="p246"><a class="gg-link" href="#p246" onclick="return changeColor(this);"></a><span class="style15">終獻</span>　思祖功兮深長，景宗德兮馨香。報歲事之既成兮典則先王，惟功德之莫報兮何以量。</p>
<p id="p247"><a class="gg-link" href="#p247" onclick="return changeColor(this);"></a><span class="style15">徹饌</span>　三酌既終，一誠感通。仰聖靈兮居歆，萬𥜥是舉兮庶乎酬報之衷。</p>
<p id="p248"><a class="gg-link" href="#p248" onclick="return changeColor(this);"></a><span class="style15">還宮</span>　顯兮幽兮，神運無迹。神運無迹兮化無方，靈返天兮主返室。願神功聖德兮啟佑無終，玄孫拜送兮以謝以祈。</p>
<p class="style9" id="p249"><a class="gg-link" href="#p249" onclick="return changeColor(this);"></a>大禘樂章。</p>
<p id="p250"><a class="gg-link" href="#p250" onclick="return changeColor(this);"></a><span class="style15">迎神，元和之曲</span>　於維皇祖，肇創丕基。鍾祥有自，曰本先之。奄有萬方，作之君師。追報宜隆，以申孝思。瞻望稽首，介我休禧。</p>
<p id="p251"><a class="gg-link" href="#p251" onclick="return changeColor(this);"></a><span class="style15">初獻，壽和之曲</span>　木有本兮水有源，人本祖兮物本天。思報德兮禮莫先，仰希鑒兮敢弗虔。</p>
<p id="p252"><a class="gg-link" href="#p252" onclick="return changeColor(this);"></a><span class="style15">亞獻，仁和之曲</span>　中觴載升，於此瑤觥。小孫奉前，願歆其誠。樂舞在列，庶職在庭。祖鑒孔昭，錫祐攸亨。</p>
<p id="p253"><a class="gg-link" href="#p253" onclick="return changeColor(this);"></a><span class="style15">終獻，德和之曲</span>　於維兮先祖，延慶兮深高。追報兮曷能，三進兮香醪。</p>
<p id="p254"><a class="gg-link" href="#p254" onclick="return changeColor(this);"></a><span class="style15">徹饌，太和之曲</span>　芬兮豆籩，潔兮黍粢。祖垂歆享，徹乎敢違。禮云告備，以訖陳辭。永裕後人，億世丕而。</p>
<p id="p255"><a class="gg-link" href="#p255" onclick="return changeColor(this);"></a><span class="style15">送神，永和之曲</span>　禘祀兮具張，佳氣兮鬱昂。皇靈錫納兮喜將，一誠通兮萬載昌。祈鑒祐兮天下康，仰源仁浩德兮曷以量。小孫頓首兮以望，遙瞻冉冉兮聖靈皇皇。</p>
<p class="style9" id="p256"><a class="gg-link" href="#p256" onclick="return changeColor(this);"></a>洪武七年御製祀歷代帝王樂章。</p>
<p id="p257"><a class="gg-link" href="#p257" onclick="return changeColor(this);"></a><span class="style15">迎神，雍和之曲</span>　仰瞻兮聖容，想鑾輿兮景從。降雲衢兮後先，來俯鑒兮微衷。荷聖臨兮蒼生有崇，睠諸帝兮是臨，予頓首兮幸蒙。</p>
<p id="p258"><a class="gg-link" href="#p258" onclick="return changeColor(this);"></a><span class="style15">奠帛，保和之曲</span>　秉微誠兮動聖躬，來列坐兮殿庭。予今願兮効勤，奉禮帛兮列酒尊。鑒予情兮忻享，方旋駕兮雲程。</p>
<p id="p259"><a class="gg-link" href="#p259" onclick="return changeColor(this);"></a><span class="style15">初獻，保和之曲</span>　酒行兮爵盈，喜氣兮雍雍。重荷蒙兮載瞻載崇，羣臣忻兮躍從，願覩穆穆兮聖容。</p>
<p id="p260"><a class="gg-link" href="#p260" onclick="return changeColor(this);"></a><span class="style15">亞獻，中和之曲</span>　酒斟兮禮明，諸帝熙和兮悅情，百職奔走兮滿庭，陳籩豆兮數重，亞獻兮願成。</p>
<p id="p261"><a class="gg-link" href="#p261" onclick="return changeColor(this);"></a><span class="style15">終獻，肅和之曲</span>　獻酒兮至終，早整雲鸞兮將旋宮。予心眷戀兮神聖，欲攀留兮無從。躡雲衢兮緩行，得遙瞻兮達九重。</p>
<p id="p262"><a class="gg-link" href="#p262" onclick="return changeColor(this);"></a><span class="style15">徹饌，凝和之曲</span>　納殽羞兮領陳，烝民樂兮幸生。將何以兮崇報，惟歲時兮載瞻載迎。</p>
<p id="p263"><a class="gg-link" href="#p263" onclick="return changeColor(this);"></a><span class="style15">送神，壽和之曲</span>　旛幢繚繞兮導來踪，鑾輿冉冉兮歸天宮。五雲擁兮祥風從，民歌聖佑兮樂年豐。</p>
<p id="p264"><a class="gg-link" href="#p264" onclick="return changeColor(this);"></a><span class="style15">望燎，豫和之曲</span>　神機不測兮造化功，珍羞禮帛兮薦火中。望瘞庭兮稽首，願神鑒兮寸衷。</p>
<p class="style9" id="p265"><a class="gg-link" href="#p265" onclick="return changeColor(this);"></a>洪武六年定祀先師孔子樂章。</p>
<p id="p266"><a class="gg-link" href="#p266" onclick="return changeColor(this);"></a><span class="style15">迎神，咸和之曲</span>　大哉宣聖，道德尊崇。維持王化，斯民是宗。典祀有常，精純益隆。神其來格，於昭聖容。</p>
<p id="p267"><a class="gg-link" href="#p267" onclick="return changeColor(this);"></a><span class="style15">奠帛，寧和之曲</span>　自生民來，誰底其盛？惟王神明，度越前聖。粢帛具成，禮容斯稱。黍稷非馨，惟神之聽。<span class="style7">「惟王」，後改曰「惟師」。</span></p>
<p id="p268"><a class="gg-link" href="#p268" onclick="return changeColor(this);"></a><span class="style15">初獻，安和之曲</span>　大哉聖王，實天生德。作樂以崇，時祀無斁。清酤惟馨，嘉牲孔碩。薦羞神明，庶幾昭格。</p>
<p id="p269"><a class="gg-link" href="#p269" onclick="return changeColor(this);"></a><span class="style15">亞、終獻，景和之曲</span>　百王宗師，生民物軌。瞻之洋洋，神其寧止。酌彼金罍，惟清且旨。登獻惟三，於戲成禮。</p>
<p id="p270"><a class="gg-link" href="#p270" onclick="return changeColor(this);"></a><span class="style15">徹饌，咸和之曲</span>　犧象在前，豆籩在列，以享以薦，既芬既潔。禮成樂備，人和神悅。祭則受福，率遵無越。</p>
<p id="p271"><a class="gg-link" href="#p271" onclick="return changeColor(this);"></a><span class="style15">送神，咸和之曲</span>　有嚴學宮，四方來宗。恪恭祀事，威儀雍雍。歆格惟馨，神馭旋復。明禋斯畢，咸膺百福。</p>
<p class="style9" id="p272"><a class="gg-link" href="#p272" onclick="return changeColor(this);"></a>洪武二年享先農樂章。</p>
<p id="p273"><a class="gg-link" href="#p273" onclick="return changeColor(this);"></a><span class="style15">迎神，永和之曲</span>　東風啟蟄，地脈奮然。蒼龍掛角，燁燁天田。民命惟食，創物有先。圜鍾既奏，有降斯筵。</p>
<p id="p274"><a class="gg-link" href="#p274" onclick="return changeColor(this);"></a><span class="style15">奠帛，永和之曲</span>　帝出乎震，天發農祥。神降於筵，藹藹洋洋。禮神有帛，其色惟蒼。豈伊具物，誠敬之將。</p>
<p id="p275"><a class="gg-link" href="#p275" onclick="return changeColor(this);"></a><span class="style15">進俎，雍和之曲</span>　制帛既陳，禮嚴奉牲。載之於俎，祀事孔明。簠簋攸列，黍稷惟馨。民力普存，先穡之靈。</p>
<p id="p276"><a class="gg-link" href="#p276" onclick="return changeColor(this);"></a><span class="style15">初獻，壽和之曲</span>　九穀未分，庶草攸同。表為嘉種，實在先農。黍稌斯豐，酒醴是供，獻奠之初，以祈感通。配位云，厥初生民，粒食其天。開物惟智，邃古奚傳。思文后稷，農官之先。侑神作主，初獻惟蠲。</p>
<p id="p277"><a class="gg-link" href="#p277" onclick="return changeColor(this);"></a><span class="style15">亞獻，壽和之曲</span>　倬彼甫田，其隰其原。耒耜云載，驂馭之間。報本思享，亞獻惟虔。神其歆之，自古有年。配位云，后稷配天，興於有邰。誕降嘉種，有栽有培。俶載南畝，祗事三推。佑神再獻，歆我尊罍。</p>
<p id="p278"><a class="gg-link" href="#p278" onclick="return changeColor(this);"></a><span class="style15">終獻，壽和之曲</span>　帝耤之典，享祀是資，潔豐嘉栗，咸仰於斯。時維親耕，享我農師。禮成於三，以訖陳詞。配位云，嘉德之薦，民和歲豐。帝命率育，報本之功。陳常時夏，其德其功。齊明有格，惟獻之終。</p>
<p id="p279"><a class="gg-link" href="#p279" onclick="return changeColor(this);"></a><span class="style15">徹饌，永和之曲</span>　於赫先農，歆此潔修。於篚於爵，於饌於羞。禮成告徹，神惠敢留。餕及終畝，豐年是求。</p>
<p id="p280"><a class="gg-link" href="#p280" onclick="return changeColor(this);"></a><span class="style15">送神，永和之曲</span>　神無不在，於昭於天。曰迎曰送，於享之筵。冕衣在列，金石在懸。往無不之，其佩翩翩。</p>
<p id="p281"><a class="gg-link" href="#p281" onclick="return changeColor(this);"></a><span class="style15">望瘞，太和之曲</span>　祝帛牲醴，先農既歆，不留不褻，瘞之厚深。有幽其瘞，有赫其臨。曰禮之常，匪今斯今。</p>
<p class="style9" id="p282"><a class="gg-link" href="#p282" onclick="return changeColor(this);"></a>嘉靖九年定享先蠶樂章。</p>
<p id="p283"><a class="gg-link" href="#p283" onclick="return changeColor(this);"></a><span class="style15">迎神，貞和之曲</span>　於穆惟神，肇啟蠶桑。衣我萬民，保我家邦。茲舉曠儀，春日載陽。恭迎霞馭，靈氣洋洋。</p>
<p id="p284"><a class="gg-link" href="#p284" onclick="return changeColor(this);"></a><span class="style15">奠帛，壽和之曲</span>　神其臨只，有苾有芬。乃獻玉齍，乃奠文纁。仰祈昭鑒，淑氣氤氳。顧茲蠶婦，祁祁如雲。</p>
<p id="p285"><a class="gg-link" href="#p285" onclick="return changeColor(this);"></a>初獻，曲同奠帛。</p>
<p id="p286"><a class="gg-link" href="#p286" onclick="return changeColor(this);"></a><span class="style15">亞獻，順和之曲</span>　載舉清觴，蠶祀孔明。以格以享，鼓瑟吹笙。陰教用彰，坤儀允貞。神之聽之，鑒此禋誠。</p>
<p id="p287"><a class="gg-link" href="#p287" onclick="return changeColor(this);"></a><span class="style15">終獻，寧和之曲</span>　神之格思，桑土是宜。三繅七就，惟此繭絲。獻禮有終，神不我遺。錫我純服，藻繪皇儀。</p>
<p id="p288"><a class="gg-link" href="#p288" onclick="return changeColor(this);"></a><span class="style15">徹饌，安和之曲</span>　俎豆具徹，式禮莫愆。既匡既敕，我祀孔虔。我思古人，葛覃惟賢。明靈歆只，永顧桑阡。</p>
<p id="p289"><a class="gg-link" href="#p289" onclick="return changeColor(this);"></a><span class="style15">送神，恒和之曲</span>　神之升矣，日霽霞蒸。相此女紅，杼軸其興。茲返玄宮，鸞鳳翔騰。瞻望弗及，永錫嘉徵。</p>
<p id="p290"><a class="gg-link" href="#p290" onclick="return changeColor(this);"></a>望燎，曲同送神。</p>
</div>
<!-- end .main --></div>
<!-- end #main --></div>
</div>
</body></html>