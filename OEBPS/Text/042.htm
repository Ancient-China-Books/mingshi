<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->


<meta content="width=device-width, initial-scale=1" name="viewport"/>
<title id="toc_1">二十四史-明史-卷四十二‧志第十八 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>


<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->


</head>
<body>

<div class="gridContainer clearfix">
 <div id="Main">
<div class="main">

<div class="feature">
　　<span class="style9">卷四十二 ‧ 志第十八</span>　
     <span class="style11">地理三</span>
<hr/>
<p class="style11">河南　陝西</p><p class="style15">河南</p>
<p>禹貢豫、冀、揚、兗四州之域。元以河北地直隸中書省，河南地置河南江北行中書省。<span class="style7">治汴梁路。</span>洪武元年五月置中書分省。<span class="style7">治開封府。</span>二年四月改分省為河南等處行中書省。三年十二月置河南都衞。八年十月改都衞為都指揮使司。九年六月改行中書省為承宣布政使司。府八，直隸州一，屬州十一，縣九十六。<span class="style7">為里三千八百八十有奇。</span>北至武安，<span class="style7">與北直、山西界。</span>南至信陽，<span class="style7">與江南、湖廣界。</span>東至永城，<span class="style7">與山東、江南界。</span>西至陝州，<span class="style7">與山西、陝西界。</span>距南京一千一百七十五里，京師一千五百八十里。洪武二十六年編戶三十一萬五千六百一十七，口一百九十一萬二千五百四十二。弘治四年，戶五十七萬五千二百四十九，口四百三十六萬四百七十六。萬曆六年，戶六十三萬三千六十七，口五百一十九萬三千六百二。</p>
<p>開封府<span class="style7">元汴梁路，屬河南江北行省。</span>洪武元年五月曰開封府。八月建北京。十一年，京罷。領州四，縣三十：</p>
<p>　　祥符<span class="style7">倚。洪武十一年正月建周王府。大河舊在城北。正統十三年，河決滎陽，東過城西南，而城遂在河北。東為開封縣，元時同治郭內，洪武中省。南有朱仙鎮。東北有陳橋鎮。</span>陳留<span class="style7">府東，少南。北有大河。東北有睢水，下流至南直宿遷縣合犬河。</span>杞<span class="style7">府東南。北有睢水，又有舊黃河，洪武二十五年河決之故道也。嘉靖三十六年，全河合淮入海，而縣遂無河患。</span>通許<span class="style7">府東南。西南有故黃河，弘治後北徙，不經縣界。</span>太康<span class="style7">府東南。北有渦水，自通許縣流入，下流至南直懷遠縣入淮。東有馬廠集，正統十三年河決，自杞縣經此。</span>尉氏<span class="style7">府南少西。西南有大溝，東北合康溝，入於黃河。</span>洧川<span class="style7">府西南。南有故城，洪武二年以河患遷今治。又南有洧水，下流至西華縣合潁水。東南有南席店，弘治九年，河入栗家口，南行經此。</span>鄢陵<span class="style7">府南，少西。北有洧水。</span>扶溝<span class="style7">府南，少東。東有沙河，一名惠民河，又名小黃河，即宋蔡河故道也。成化中濬，下流達南直太和縣界。又北有洧水，自西流入焉。又東北有黃河故道，弘治二年淤。</span>中牟<span class="style7">府西。東有故城，天順中，徙今治。大河在縣北。又有汴河，舊自滎陽而東，下流經祥符縣南，又東南至南直泗州入於淮。正統六年改從此入河，後淤。西北有圃田澤。</span>陽武<span class="style7">府西北。北濱大河，自此至南直徐州，大河所行，皆唐、宋汴河故道。</span>原武<span class="style7">府西北。北有黑陽山，下臨大河。洪武二十四年，河決於此。正統十二年復決焉。東南有安城縣，洪武初置，正統中廢。</span>封邱<span class="style7">府北。南有大河。西南有荊隆口，一名金龍口。弘治二年、五年，萬曆十五年，崇禎四年、五年，河屢決於此。又西北有沁河，弘治六年淤。西南有中欒鎮巡檢司。</span>延津<span class="style7">府西北。大河舊經縣北。成化十四年，河決，徙流縣南，而縣北之流遂絕。西北有沙門鎮，弘治十一年移項城縣西之香臺巡檢司於此。</span>蘭陽<span class="style7">府東，少北。北濱大河，有李景高口。萬曆十七年，河決於此。</span>儀封<span class="style7">府東，少北。元屬睢州。洪武十年五月改屬南陽府，後來屬。故城在縣北，洪武二十二年二月圮於河，徙日樓村，即今治也。東北有黃陵岡，大河舊經其下，入曹縣界。弘治五年，河決於此，尋塞之，改從岡南入睢州界。又賈魯故河亦在縣北，正德四年，河決入焉。</span>新鄭<span class="style7">府西南。元屬均州。隆慶五年七月改屬。西南有大隗山，一名具茨山，潩水出焉，一名魯固河，下流入潁。又南有陘山。北有大河。又有溱水，一曰澮水，流合縣南之洧水。</span></p>
<p> 　　陳州。洪武初，以州治宛丘縣省入。<span class="style7">南有潁水。又西有沙水，亦曰小黃河，至潁岐口，與潁水合，下流分為二。崇禎間，屢決於西南之苑家埠口。又南有故黃河，嘉靖時，黃河南出之道也。</span>西北距府二百六十五里。領縣四：商水<span class="style7">州西南。洪武初廢。四年七月復置。北有潁水，又有㶏水，亦曰大㶏水。</span>西華<span class="style7">州西，少北。北有潁水，又有沙水，即小黃河也。西南有㶏水，又有常社鎮巡檢司。</span>項城<span class="style7">州南。東北有故城。今治本南頓縣之殄寇鎮也，宣德三年遷。東有潁水，西有溵水流入焉。洪武二十四年，大河自陳州經縣界合潁，下入於淮。永樂九年，河始復故道。又東北有沙水。</span>沈邱<span class="style7">州東南。元屬潁州。洪武初廢。弘治十年改乳香臺巡檢司置，來屬。東北有潁水，東入南直潁州界。又北有沙河，東入南直太和縣界。又東有界首巡檢司。又北有南頓縣，洪武初廢。景泰初，置南頓巡檢司於此。</span></p>
<p>　　許州。洪武初，以州治長社縣省入。<span class="style7">西有潁水。北有潩水。又東有東湖，一名秋湖。又西北有石固鎮，與長葛縣界。</span>東北距府二百二十里。領縣四：臨潁<span class="style7">州東南。西有潁水，潩水自縣北流入焉。又西南有小㶏水。</span>襄城<span class="style7">州西南。南有首山。東北有潁水。南有汝河。</span>郾城<span class="style7">州東南。南有沙水，亦曰大溵水，上流即故汝水也，又東南有濃水來入焉。</span>長葛<span class="style7">州西北。北有洧水。西有潩水。</span></p>
<p>　　禹州<span class="style7">元曰鈞州。</span>洪武初，以州治陽翟縣省入。萬曆三年四月避諱改曰禹州。<span class="style7">成化二年七月建徽王府。嘉靖三十五年除。北有禹山，又西北有鑛山，有鐵母山，舊俱產鐵。又北有潁水，下經襄城，一名渚水，至臨潁合沙河。</span>東北距府三百二十里。領縣一：密<span class="style7">州西北。南有洧水，又有溱水。</span></p>
<p>　　鄭州。洪武初，以州治管城縣省入。<span class="style7">西南有梅山，鄭水出焉，下流舊入汴水，後堙。又西有須水，源出滎陽縣，舊亦入於汴水。正統八年嘗濬以分決河之流，後亦堙。</span>東北距府百四十里。領縣四：滎陽<span class="style7">州西。南有大周山，汴水出焉。又東南有嵩渚山，京水出焉。又有索水，源出小陘山，北流與京水合，下流入於鄭水。又大河在北。東有須水鎮，崇禎十年築城。</span>滎澤<span class="style7">州北，少西。元直隸汴梁路。洪武中，改屬州。北有故城。洪武八年因河患徙於南。成化十五年正月又徙北，濱大河。東南有孫家渡，正統十三年，大河決於此。</span>河陰<span class="style7">州西北。舊治在大峪口，洪武三年為水所圮，徙於此。東北有廣武山，與三皇山連。西有敖倉，北濱大河。</span>汜水<span class="style7">州西。故城在縣東，洪武十一年七月徙於成臯。崇禎十六年又遷西北。北濱河，洛水自西，東至滿家溝合汜水入焉。又西有虎牢關，洪武四年九月改曰古崤關，有巡檢司。</span></p>
<p>河南府<span class="style7">元河南府路，屬河南江北行中書省。</span>洪武元年為府。領州一，縣十三。東距布政司三百八十里。</p>
<p>　　洛陽<span class="style7">倚。洪武二十四年建伊王府。嘉靖四十三年廢。萬曆二十九年十月建福王府。北有北邙山，西南有闕塞山，亦曰闕口山，亦曰伊闕山，俗曰龍門山。又西北有穀城山，亦曰簪亭山，𤁄水所出。又東南有大谷，谷口有關。又大河在北。又有洛水，源自洛南冢嶺山，東經盧氏、永寧諸縣，至洛陽、偃師、鞏縣入於河。又東有伊水，自盧氏縣東北流至偃師縣而入洛。又北有𤁄水，西有澗水，俱流會於洛。又西南有孝水。</span>偃師<span class="style7">府東，少北。南有緱氏山。又有洛水，西有伊水流合焉。</span>鞏<span class="style7">府東北。西南有軒轅山，上有關。北濱河。西北有洛水，舊經縣北入河，謂之洛汭，亦曰洛口。嘉靖後，東過汜水縣入河。又南有鄩水，會洛入河，亦曰鄩口也。又東南有石子河，西南有長羅川，皆流入洛水。又西南有黑石渡巡檢司。</span>孟津<span class="style7">府東北。舊治在縣東，今治本聖賢莊，嘉靖十四年七月遷於此。西北有大河。又西有硤石津，又西有委粟津，又有高渚、馬渚、陶渚，皆大河津濟處。東北有孟津巡檢司。</span>宜陽<span class="style7">府西南。西有女几山。東南有鹿蹄山，一名非山，甘水出焉。又北有洛水。西有宜水，又有昌谷水，與甘水俱流注於洛。又西南有趙保鎮、木冊鎮二巡檢司。</span>永寧<span class="style7">府西南。北有崤山，崤水出焉，北注於洛。其東曰穀陽谷，穀水所出焉。又南有洛水。東北有刀轘川，下流為昌谷水。又有大宋川，下流為宜水。又西有崇陽鎮、又有高門關、東有崤底關三巡檢司。</span>新安<span class="style7">府西。西有缺門山。北有大河。又南有澗水，穀水自北流入焉。東有慈澗水，亦流入穀水。又有函谷新關。</span>澠池<span class="style7">府西。元屬陝州。洪武中改屬。東北有廣陽山，亦曰澠池山，北溪水出焉。又有白石山，澗水所出。西北濱河。南有穀水。又西北有南村巡檢司。</span>登封<span class="style7">府東南。北有嵩山，即中岳也，亦曰太室山。又西有少室山，潁水中源出焉；又有右源，出於山之南溪，又有左源，出於西南之陽乾山，合流至南直壽州入淮。又北有陽城山，洧水所出，下流至扶溝縣入沙河。又東南有崿嶺，即箕山也，上有崿坂關。又東南有五渡水，流入潁，亦曰三交水。又西南有少陽河，亦流入潁。</span>嵩<span class="style7">府西南。元嵩州，屬南陽府。洪武二年四月降為縣，來屬。三塗山在西南。陸渾山在東北。又東有篩山，北有露寶山，西有大礦山，皆產錫。西南有伏牛山，即天息山也，山有分水嶺，汝水出焉，下流至南直潁州入淮，行千三百五十餘里。又南有伊水，西北有高都川流入焉。又西南有舊縣鎮巡檢司。西有沒大嶺巡檢司。</span>盧氏<span class="style7">府西南。元屬嵩州。洪武元年四月屬南陽府。三年三月屬陝州。萬曆初，改屬府。西南有熊耳山，洛水自陝西商州流入境，經此。東南有巒山，一名悶頓嶺，伊水所出。北有鐵嶺，東澗水出焉，東南入洛。又東北有馬回川，亦入於洛。又東南有欒州鎮、西南有朱陽鎮、北有杜管鎮三巡檢司。又西有白華關。</span></p>
<p>　　陝州<span class="style7">元屬河南府路。</span>洪武元年四月改屬南陽府，以州治陝縣省入。<span class="style7">東有底柱山，在大河中。山有三門，中曰神門，南曰鬼門，北曰人門，惟人門修廣可行舟，鬼門最險。又南有橐水，一名永定澗，亦曰漫澗，西北入河。又東南有硤石關，有巡檢司。又有鴈領關。</span>東距府三百里。領縣二：靈寶<span class="style7">州西，少南。北濱河。又西有弘農澗。南有虢畧鎮巡檢司。又有函谷故關。西南又有洪關。</span>閿鄉<span class="style7">州西南。東南有夸父山，一名秦山，中有大谷關。北濱河，自山西芮城縣流入，東南至永城縣，入南直碭山縣界。西有湖水，又有盤澗水北流入焉。又西有潼關，與陝西華陰縣分界。</span></p>
<p>歸德府<span class="style7">元直隸河南江北行省。</span>洪武元年五月降為州，屬開封府。嘉靖二十四年六月升為府。領州一，縣八。西距布政司三百五十里。</p>
<p>　　商丘<span class="style7">倚。元曰睢陽。洪武初省。嘉靖二十四年六月復置，更名。舊治在南，弘治十五年圮於河，十六年九月遷於今治。北濱河。正統後，河決而南。城嘗在河北，正德後，仍在河南。北有丁家道口巡檢司。東南有武津關巡檢司。</span>寧陵<span class="style7">府西。南有睢水。北有桃源集巡檢司。</span>鹿邑<span class="style7">府南。元屬亳州。洪武中改屬。南有潁水，又蔡河自西流入，謂之蔡河口，即沈邱縣之沙河也。又北有渦水，東流入南直亳州境。</span>夏邑<span class="style7">府東。元曰下邑，洪武初更名。北濱大河。又東南有睢水。</span>永城<span class="style7">府東南。洪武元年五月屬開封府。十一月來屬。北有碭山，又有芒山，皆與南直碭山縣界，又睢水、澮水皆在縣南。又南有泡水，弘治間淤塞。</span>虞城<span class="style7">府東北。元屬濟寧路。洪武二年正月來屬。南有故城。嘉靖九年遷於今治。北有黃河。</span></p>
<p>　　睢州<span class="style7">元屬汴梁路。</span>洪武初，屬開封府，以州治襄邑縣省入。十年五月降為縣。十三年十一月復升為州。嘉靖二十四年六月來屬。<span class="style7">北濱河。又有睢水亦在州東北。</span>東距府百七十里。領縣二：考城<span class="style7">州北。元末省。洪武四年八月復置，屬開封府。十年五月復省。十三年十一月復置，屬州。舊治在縣東南。正統十三年徙。北濱大河。</span>柘城<span class="style7">州東南。元末省。洪武四年八月復置，屬開封府。十年五月省入寧陵縣。十三年十一月復置，屬州。北有睢水。南有渦水。</span></p>
<p>汝寧府<span class="style7">元直隸河南江北行省。</span>洪武初，因之。領州二，縣十二。距布政司四百六十里。</p>
<p>　　汝陽<span class="style7">倚。天順元年三月建秀王府，成化八年除。十年建崇王府。洪武初，縣廢，四年七月復置。北有汝水，源出天息山，東流入境，過新蔡東南入淮。又南有澺水，又有汶水，又有溱水，又西北有瀙水，俗名泥河，下流俱入於汝。又城南有柴潭。東有陽埠巡檢司。</span>真陽<span class="style7">府東。元屬息州。洪武四年省入汝陽縣。景泰四年置真陽鎮巡檢司於此。弘治十八年十二月仍置縣，而徙巡檢司於縣南銅鐘店，仍故名，尋廢。南有淮水。又汝水在縣東，北有滇水流入焉。</span>上蔡<span class="style7">府北。洪武初廢，四年五月復置。西有汝水，西南有沙水流合焉。</span>新蔡<span class="style7">府東，少南。元屬息州，後廢。洪武四年五月復置，改屬。南有汝水，又澺水自城北流合焉。又東北有瓦店巡檢司。</span>西平<span class="style7">府西北。北有汝水，源出縣西南雲莊、諸石二山。自元末堨斷故汝，而此水遂為汝源。嘉靖九年復塞，改為洪河之上流。</span>確山<span class="style7">府西南。洪武十年五月省入汝陽縣，十三年十一月復置。成化十一年九月改屬信陽州。弘治二年八月仍屬府。西北有郎山，亦曰樂山。北有黃酉河，下流為練河，流入汝。又西有竹溝巡檢司。南有明港巡檢司。</span>遂平<span class="style7">府西，少北。西南有查牙山，其東南相接者曰馬鞍山。又西有洪山，龍陂之源出焉，自西平縣雲莊諸山之水既塞，遂以此為汝源。南有灈水，又有沙河，又北有石洋河，其下流皆入於汝。</span></p>
<p>　　信陽州<span class="style7">元為信陽縣，屬信陽州，後廢。</span>洪武元年十月置信陽州於此，屬河南分省。四年二月屬中都臨濠府。七年八月改屬。十年五月降為縣。成化十一年九月復升為州。<span class="style7">西南有賢首山。南有士雅山，又有峴山。東南有石城山，亦曰冥山。北有淮水，又南有溮水流入焉。</span>東北距府二百七十里。領縣一：羅山<span class="style7">州東。元信陽州治，後州縣俱廢。洪武元年十月置州於舊信陽縣，復置羅山縣屬焉。十年五月直隸汝寧府。成化十一年九月還屬州。北有淮水，又南有小黃河入焉。東南有大勝關巡檢司，與湖廣黃陂界。西南有九里關，即黃峴關，義陽三關之一，有巡檢司，與湖廣應山縣界。</span></p>
<p>　　光州。洪武初，以州治定城縣省入。四年二月改屬中都臨濠府。十三年仍來屬。<span class="style7">北有淮水。又南有潢水，北流入淮水。西南有陰山關。</span>西北距府三百里。領縣四：光山<span class="style7">州西南。南有石盤山。北濱淮。南有潢水，亦曰官渡河。又南有木陵關。西南又有白沙、土門、斗木嶺、黃土嶺、修善衝等五關，與湖廣麻城縣界。東南有牛山鎮巡檢司，後移於長潭。又有沙窩鎮巡檢司，後廢。</span>固始<span class="style7">州東北。南有白鹿崖。北濱淮。東有史河，西有淠河，俱入南直霍邱縣界，下流入淮。又東北有朱臯鎮，與南直潁州界，有巡檢司。</span>息<span class="style7">州西北。元息州，洪武四年二月屬中都臨濠府。尋降為縣，屬潁州。七年仍來屬。南濱淮。東北有汝水。北有楊莊店巡檢司，後移於縣東北之固城倉。</span>商城<span class="style7">州東南。成化十一年四月析固始縣地置。南有金剛臺山。又東南有竹根山。東有大蘇山，灌水出焉，流入南直霍邱縣。又東有牛山河，即史河上源也。西南有五水關河。又南有五河，下流俱入於史河。又南有金剛臺巡檢司，本置金剛臺山下，嘉靖二十七年移於縣東南之水東案。又南有長嶺關，東南有松子關，俱接湖廣羅田縣界。</span></p>
<p>南陽府<span class="style7">元直隸河南江北行省。</span>洪武初，因之。領州二，縣十一。距布政司六百八十里。</p>
<p>　　南陽<span class="style7">倚。洪武二十四年建唐王府。城南有精山。北有百重山、雉衡山。又有分水嶺，其水北流入於汝水，南流入於淯水。西南有臥龍岡。東有淯水，一名白河，下流至湖廣襄陽縣界入漢水。西南有湍水，西北有洱水，皆流入淯水。</span>鎮平<span class="style7">府西。洪武十年五月省入南陽縣。十三年十一月復置。西北有五朶山，產銅。東有潦河，流入淯河。</span>唐<span class="style7">府東南。洪武三年以故比陽縣地置。南有唐子山。東北有大狐山，亦曰壺山，沘水所出。又西有黃淳水，又有泌水，下流皆入淯水。又東北有石夾口關。</span>泌陽<span class="style7">府東。元為唐州治。洪武二年二月省入州。十三年十一月，州廢，復置縣。東有銅山，泌水出焉。又北有潕水，東北有瀙水，下流俱入汝水。又象河關在縣東北，有巡檢司。</span>桐栢<span class="style7">府東南。本唐縣之桐栢鎮巡檢司。成化十二年十二月改置縣，而移巡檢司於毛家集。東有桐栢山，淮水所經，下流至南直安東縣入海，行二千三百餘里。又東有大復山。西北有胎簪山，淮水所出。又西有澧水，亦曰醴水，下流入泌水。</span>南召<span class="style7">府北。成化十二年十二月以南陽縣南召堡置。北有丹霞山，一名留山。北有魯陽關，即三鴉路口也，與魯山縣界。有鴉路鎮巡檢司，成化十二年十二月移於窪石口。</span></p>
<p>　　鄧州<span class="style7">元治穰縣。</span>洪武二年二月，縣廢。十三年十一月復置縣。十四年五月復省入州。<span class="style7">南有析隈山。西北有白崖山。北有湍水，又東有涅水，亦名趙河，自北來入焉。</span>東北距府百二十里。領縣三：內鄉<span class="style7">州北，少西。東有熊耳山，湍水所出。西南有淅水，又有丹水。又北有菊潭。東北有金斗山巡檢司，後廢。又西北有西硤口關巡檢司。又西南有黨子口關。又西有武關，路出陝西商州。</span>新野<span class="style7">州東南。西有清水，又有湍水，又北有沘水，東有棘水，皆流入於淯水。</span>淅川<span class="style7">州西。成化六年析內鄉縣地置。東南有太白山。又有丹崖山。東有均水，又西南有淅水，北有丹水俱流入焉，南入於漢水。西北有花園頭巡檢司，又有荊子口關。又西有峽口鎮，南接湖廣均州界。</span></p>
<p>　　裕州。洪武初，以州治方城縣省入。<span class="style7">東北有方城山，渚水出焉，下流入沘水。</span>西南距府百二十里。領縣二：舞陽<span class="style7">州東北。汝水在縣北，舊入西平縣界，元末於渦河堨斷其流，使東歸潁，而西平之水始別為汝源。南有潕水，亦曰舞水，又有瀙水，下流俱入於汝寧府之汝水。西南有沙水，即<img alt="a2490" src="../Images/a2490.gif"/>水也。又北有澧水，下流歸故汝水。</span>葉<span class="style7">州北，少東。北有黃城山，一名長城山，有汝水。又北有湛水，流入汝。東北有沙水，一名<img alt="a2490" src="../Images/a2490.gif"/>水，又名泜水，又北有昆水入焉，下流入於汝。又北有昆陽關。</span></p>
<p>懷慶府<span class="style7">元懷慶路，直隸中書省。</span>洪武元年十月為府，屬河南分省。領縣六。東南距布政司三百里。</p>
<p>　　河內<span class="style7">倚。永樂二十二年建衞王府。正統三年除。八年，鄭王府自陝西鳳翔府遷此。北有太行山，又有碗子城山，上有關。又有沁河，源出山西沁源縣，流入府境，下流至武陟入大河。又有丹河，自澤州流入，注於沁河。又西有栢鄉城，崇禎四年築。</span>濟源<span class="style7">府西。元屬孟州。洪武十年五月改屬府。南濱大河。西有王屋山，接山西垣曲縣界，濟水出焉。西北有琮山，溴水出焉。又東北有沁水，經兩山之間，一名枋口水。又西北有枳關。西有邵原鎮巡檢司。</span>修武<span class="style7">府東，少北。西有沁水。</span>武陟<span class="style7">府東。大河在縣南。東有沁河，至南賈口入焉。又東北有蓮花池，萬曆十五年，沁河決此。又西北有寧郭城，景泰中築。</span>孟<span class="style7">府南少西。元孟州。洪武初，以州治河陽縣省入。十年五月降為縣。西南濱大河。</span>溫<span class="style7">府東南。元屬孟州。洪武十年五月改屬府。南濱大河，溴水自西北流入焉。又西南有濟水，舊自濟源縣流經沇河鎮，南注於河，後其道盡入河中。</span></p>
<p>衞輝府<span class="style7">元衞輝路，直隸中書省。</span>洪武元年八月為府。十月屬河南分省。領縣六。東南距布政司一百六十里。</p>
<p>　　汲<span class="style7">倚。弘治四年八月建汝王府。嘉靖二十年除。隆慶五年二月建潞王府。北有衞河，源出輝縣，下流至北直靜海縣入海，行二千餘里，又東北有淇門鎮。</span>胙城<span class="style7">府東，少南。洪武十年五月省入汲縣。十三年十一月復置。</span>新鄉<span class="style7">府西南。北有衞河。西北有清水。又西南有大河故道，正統十三年河決縣之八柳樹由此，尋塞。西有古沁河，永樂十三年後，時決時涸。</span>獲嘉<span class="style7">府西，少南。洪武十年五月省入新鄉縣，十三年十一月復置。大河舊在縣南。天順六年中，河自武陟徙入原武，而縣界之流絕。北有清水，又有小丹河合焉。</span>淇<span class="style7">府北。元淇州，後廢。洪武元年九月復置。十二月降為縣。西北有淇水，又清水自東北流入焉，下流入於衞河。</span>輝<span class="style7">府西北。元輝州，後廢。洪武元年九月復置。十二月降為縣。西有太行山。西北有白鹿山。又有蘇門山，一名百門山，山有百門泉，泉通百道，其下流為衞水，故又名衞源。又西南有清水。又西北有候趙川、西有鴨子口二巡檢司。</span></p>
<p>彰德府<span class="style7">元彰德路，直隸中書省。</span>洪武元年閏七月為府。十月屬河南分省。領州一，縣六。南距布政司三百六十里。</p>
<p>　　安陽<span class="style7">倚。永樂二年四月建趙王府。元末，縣廢。洪武元年九月復置。東北有韓陵山。西北有銅山，舊產銅。北有安陽河，本名洹水，自林縣流入，至北直內黃縣入衞河。又北有濁漳水。</span>臨漳<span class="style7">府東北。元末廢。洪武元年九月復置。西有清、濁二漳水，合流於此，曰交漳口，入北直界。又有滏水，下流入於漳河。西南又有洹水。</span>湯陰<span class="style7">府南。元末廢。洪武元年九月復置。西有蕩水，經縣治北，下流入衞水。</span>林<span class="style7">府西，少南。元林州，後廢。洪武元年九月復置。二年四月降為縣。西北有隆慮山，亦曰林慮，洹水出焉。又西南有天平山。西有太行山。又北有濁漳水，自山西平順縣流入。</span></p>
<p>　　磁州<span class="style7">元治滏陽縣，屬廣平路，後州縣俱廢。</span>洪武元年十一月復置州，屬廣平府。二年四月來屬。<span class="style7">西北有神麕山，滏水出焉。又南有清漳水。北有車騎關巡檢司。</span>南距府七十里。領縣二。武安<span class="style7">州西北。元末廢。洪武元年十一月復置。東南有滏山，滏水出焉。西南有磁山，產磁石。東北有洺河，流入北直邯鄲縣界。又西有固鎮巡檢司。</span>涉<span class="style7">州西，少北。元屬真定路，後廢。洪武元年十一月復置，屬真定府。二年四月來屬。南有涉水，即清漳水也，自山西黎城縣流入。又東北有偏店巡檢司，後移於縣西南之吾而峪口。</span></p>
<p>汝州<span class="style7">元屬南陽府。</span>洪武初，以州治梁縣省入。成化十二年九月直隸布政司。<span class="style7">東南有霍山。又有魚齒山，涉水出於此，入葉縣界。又西南有鳴臯山。又有空峒山。南有汝水。西有廣成澤。</span>領縣四。東北距布政司四百九十里。</p>
<p>　　魯山<span class="style7">州西南。東有魯山。西有堯山，<img alt="a2490" src="../Images/a2490.gif"/>水所出，西南有波水流入焉。又西北有歇馬嶺關巡檢司。</span>郟<span class="style7">州東少南。東南有汝水，西有扈澗水流入焉。</span>寶豐<span class="style7">州東南。成化十一年四月析汝州地置。南有汝水，又有<img alt="a2490" src="../Images/a2490.gif"/>水。</span>伊陽<span class="style7">州西，少南。成化十二年十二月以汝州之伊闕故縣置，析嵩及魯山二縣地益之。西有伊陽山。又有堯山，即天息山也，上有分水嶺，<img alt="a2490" src="../Images/a2490.gif"/>水出焉，俗又名沙水。又南有汝水。西有伊水。西南有上店鎮巡檢司，成化十二年十二月移於常界嶺。又有普捄關巡檢司，廢。</span></p>
<p class="style15">陝西</p>
<p>禹貢雍、梁二州之域。元置陝西等處行中書省，<span class="style7">治奉元路。</span>又置甘肅等處行中書省。<span class="style7">治甘州路。</span>洪武二年四月置陝西等處行中書省。<span class="style7">治西安府。</span>三年十二月置西安都衞。<span class="style7">與行中書省同治。</span>八年十月改都衞為陝西都指揮使司。九年六月改行中書省為承宣布政使司。領府八，屬州二十一，縣九十有五。<span class="style7">為里三千五百九十七。</span>東至華陰，<span class="style7">與河南、山西界。</span>南至紫陽，<span class="style7">與湖廣、四川界。</span>北至河套，西至肅州。<span class="style7">外為邊地。</span>距南京二千四百三十里，京師二千六百五十里。洪武二十六年編戶二十九萬四千五百二十六，口二百三十一萬六千五百六十九。弘治四年，戶三十萬六千六百四十四，口三百九十一萬二千三百七十。萬曆六年，戶三十九萬四千四百二十三，口四百五十萬二千六十七。</p>
<p>西安府<span class="style7">元奉元路，屬陝西行省。</span>洪武二年三月改為西安府。領州六，縣三十一：</p>
<p>　　長安<span class="style7">倚。治西偏。洪武三年四月建秦王府。北有龍首山。南有終南山。西南有太一山，又有子午谷，谷中有關。北有渭水，源出鳥鼠山，流經縣界，至華陰入黃河。又西有灃水。又西北有鎬水，合滮水，又南有潏水，亦曰泬水，合澇水，俱北流入渭。</span>咸寧<span class="style7">倚。治東偏。渭水在南。東有滻水，合霸水流入渭。</span>咸陽<span class="style7">府西北。舊治在渭河北，洪武二年徙於渭南。東北有涇水，東入渭。東南有灃水，北入渭。</span>涇陽<span class="style7">府北。西北有甘泉山。南有涇水，源自岍頭山，流經縣界，至高陵縣入渭。又北有冶谷水，合清谷水，下流入渭。</span>興平<span class="style7">府西少北。南有渭水。</span>臨潼<span class="style7">府東，少北。東南有驪山，有溫泉。北有渭水。西有潼水，又東有戲水，俱北入渭。又東有泠水，一曰零水，至零口鎮亦入渭。又南有煮鹽驛，舊產鹽。</span>渭南<span class="style7">府東。元屬華州。嘉靖三十八年十一月改屬府。北有渭水。</span>藍田<span class="style7">府東南。南有七盤山，旁有䋫坡，謂之七盤十二䋫，藍關之險道。又有嶢山。東南有藍田山，有關。西有霸水，西北有長水，亦曰荊溪，又南有輞谷水，亦曰輞川，俱注於霸水。</span>鄠<span class="style7">府西南。南有牛首山，澇水出焉。北有渭水。西南有甘泉，西有渼陂，俱流合澇水，注於渭。又灃水在南，合高觀谷、太平谷諸水，入長安縣界。</span>盩厔<span class="style7">府西南。西南有駱谷，谷長四百二十里，谷口有關。谷中有十八盤、又有柴家關二巡檢司。北有渭水。南有龍水，西南有黑水流入焉。又東有駱谷水，東南有芒水，竝北入渭。</span>高陵<span class="style7">府東北。西南有渭水，涇水自西北流合焉。</span>富平<span class="style7">府東北。元屬耀州。萬曆三十六年改屬府。西南有荊山。西北有漆沮水，舊經白水縣南入洛，自鄭渠堙廢，不復東入洛矣。東北有美原巡檢司，尋廢。</span>三原<span class="style7">府北，少東。元屬耀州。弘治三年十一月改屬府。西北有堯門山。東北有漆沮水。西有清水，下流注於渭。</span>醴泉<span class="style7">府西北。元屬乾州。嘉靖三十八年十一月改屬府。西北有九嵕山，又有武將山。東有涇水，又有甘谷水，流合焉。</span></p>
<p>　　華州<span class="style7">南有少華山。北有渭水，與同州界。西有赤水，分大小二流，又有石橋水，俱北注渭。</span>西距府二百里。領縣二：華陰<span class="style7">州東。南有華山，亦曰太華，即西嶽也。東有牛心谷。西南有車箱谷。東北有大河，自朝邑縣流入，至渭口，與渭水合，所謂渭汭也。南有敷水，北入渭。東北有潼水，入於大河。東有潼關。洪武七年置潼關守禦千戶所。九年十一月升為衞，屬河南都司。永樂六年直隸中軍都督府。</span>蒲城<span class="style7">州西北。東有洛水。又西有西鹵池，南有東鹵池，舊產鹽。</span></p>
<p>　　商州。洪武七年五月降為縣。成化十三年三月仍為州。<span class="style7">東南有商洛山。西有熊耳山，伊水所出。南有丹崖山，舊產銅。又有冢嶺山，洛水所出，下流至河南汜水縣入大河。又南有丹水，流入河南內鄉縣界。東有武關、西有秦嶺二巡檢司。又東有龍駒寨。</span>西北距府二百二十里。領縣四。商南<span class="style7">州東，少南。成化十三年三月以商縣之層峰驛置，尋徙治於沭河西。西南有兩河，即丹水也，東有沭河，南有挾川，俱入焉。東有富水堡巡檢司。</span>雒南<span class="style7">州北，少東。元曰洛南，屬商州。洪武七年五月改屬華州。成化十三年三月復來屬。天啟初，改洛為雒。東北有魚難山，魚難水出焉，西北有玄扈山，玄扈水出焉，俱北入於洛。東南有三要、東北有石家坡二巡檢司。</span>山陽<span class="style7">州南，少東。本商縣之豐陽巡檢司，成化十二年十二月改為縣，而移巡檢司於縣東南之漫川里，仍故名。東南有天柱山。西南有甲河，流入湖廣上津縣界，注於漢水。又東有竹林關巡檢司。</span>鎮安<span class="style7">州西南。景泰三年以咸寧縣野豬坪置，屬府。天順七年二月遷治謝家灣。成化十三年三月改屬州。西有泎水，合縣南洵水入洵陽縣界，注於漢江。北有舊縣、西有五郎壩二巡檢司。</span></p>
<p>　　同州<span class="style7">北有商原。南有渭水。西南有沮水，一名洛水。</span>西南距府二百六十里。領縣五：朝邑<span class="style7">州東。東有大河。南有渭水。又有洛水，舊自縣南經華陰縣西北葫蘆灘入渭；成化中，自縣南趙渡鎮徑入於河，不復入渭。東北有臨晉關，一名大慶關，即浦津關也，舊屬浦州，洪武九年八月來屬。有浦津關巡檢司。</span>郃陽<span class="style7">州東北。東有黃河。</span>韓城<span class="style7">州東北。西有梁山，一名呂梁山，濱大河。東北有龍門山，夾河對峙。</span>澄城<span class="style7">州北，西有洛水。</span>白水<span class="style7">州西北。南有故城。洪武初，徙於今治。西有洛水，白水流入焉。西北有馬蓮灘巡檢司。</span></p>
<p>　　耀州<span class="style7">東有沮水，西有漆水流入焉。又有清水，流入三原縣界。</span>南距府百八十里。領縣一：同官<span class="style7">州東北。北有神水峽，峽內有金鎖關巡檢司。又西北有北高山，漆水出焉，東南流與同官川水合。又東有沮水，南有安公谷水，其下流合於沮水。</span></p>
<p>　　乾州<span class="style7">西北有梁山，接岐山縣界。其南有漠谷，漠谷水經其下，流為武水。又東北有甘谷水。又西有武亭水。</span>東南距府百六十里。領縣二：武功<span class="style7">州西南。西南有太白山，又有武功山。東南有惇物山。南有渭水。又西有漠谷水，又有武亭水，自縣東北流合焉。俱匯於湋水。</span>永壽<span class="style7">州北。東有涇水。西南有錦川河，下流為漠谷水。有土副巡檢司。又有穆陵關。</span></p>
<p>　　邠州<span class="style7">元直隸陝西行省。</span>洪武中來屬，以州治新平縣省入。<span class="style7">北有涇水。西南有白土川，亦名漆水，東南注於渭水。與入洛之漆異。</span>東南距府三百五十里。領縣三：淳化<span class="style7">州東。南有黃嶔山。西有涇水。東有清水，南流入耀州界。</span>三水<span class="style7">州東北。成化十三年九月析淳化縣地置。東南有石門山。東有三水河，一名汃水，西南流入涇水。東南有石門巡檢司。</span>長武<span class="style7">州西北。萬曆十一年三月以邠州宜祿鎮置。北有涇水，自涇州流入。南有汭水，一名宜祿水，亦自涇州流入，逕縣東停口鎮，與黑水河合，入於涇水。西有窰店巡檢司，本名宜祿，治宜祿鎮。弘治十七年遷於正東之冉杏，仍故名。萬曆十一年又遷，更名。</span></p>
<p>鳳翔府<span class="style7">元屬陝西行省。</span>洪武二年三月因之。領州一，縣七。東距布政司三百四十里。</p>
<p>　　鳳翔<span class="style7">倚。永樂二十二年建鄭王府。正統八年遷於河南懷慶府。東北有杜陽山，杜水所出。西北有雍山，雍水出焉，下流合漆水入渭。又東南有橫水，亦曰橫渠，東入渭。</span>岐山<span class="style7">府東。東北有岐山。又有梁山。又北有武將山。南有渭水，西北有岐水，又東有湋水，俱流入扶風縣界。又南有斜谷水，北入渭。</span>寶雞<span class="style7">府西南。東南有陳倉山。西南有大散嶺，大散關在焉。又有和尚原，接鳳縣界。南有渭河，東有汧河流入焉。又東南有箕谷水，有洛谷水，俱北入渭。西南有益門鎮二里散關、東南有虎川二巡檢司。又東南有金牙關。</span>扶風<span class="style7">府東。西南有渭河。東有漆河，又有雍水自東南流入焉，又南有湋河，俱流入武功縣界。</span>郿<span class="style7">府東南。元屬奉元路。洪武二年來屬。西有衙嶺山，褒水出其南，流入沔，斜水出其北，流入渭。西有五丈原。又西南有斜谷，南入漢中，有斜谷關。北有渭水。</span>麟遊<span class="style7">府東北。西有漆水，南有麟遊水，下流俱入於渭。西南又有杜水，亦曰杜陽川，東入漆。西北有石窰關巡檢司。</span>汧陽<span class="style7">府西少北。元屬隴州。嘉靖三十八年十一月改屬府。舊治在縣西，嘉靖二十七年徙於今治。南有汧河。</span></p>
<p>　　隴州<span class="style7">元屬鞏昌總帥府。延祐四年十一月省州治汧源縣入州。</span>洪武二年來屬。<span class="style7">西北有隴山，上有關曰隴關，亦曰大震關，一名故關，有故關大寨巡檢司。又有安夷關，亦曰新關。又西有小隴山，一名關山。又西南有岍山，汧水出焉。南有吳山，即吳嶽，古文以為岍山。西南有白環谷，白環水出焉。西有弦蒲藪，汭水出焉，下流合於涇水。南有渭水。西南有方山原。又南有隴安、西南有香泉二巡檢司。</span>東南距府百八十里。</p>
<p>漢中府<span class="style7">元興元路，屬陝西行省。</span>洪武三年五月為府。六月改名漢中府。領州一，縣八。東北距布政司九百六十里。</p>
<p>　　南鄭<span class="style7">倚。萬曆二十九年十月建瑞王府。西南有巴嶺山，南連孤雲、兩角、米倉諸山，達四川之巴州。南濱漢水，又曰沔水，源自嶓冢，經縣界，下流至湖廣漢陽府入大江。又有沮水，漢水別源也，又西北有褒水，俱流入漢水。南有青石關巡檢司。</span>褒城<span class="style7">府西北。洪武十年六月省入南鄭縣，後復置。東北有褒谷，自此出連雲棧，北抵斜谷之道也。南有沔水，即漢水也。又有廉水，又城東有褒水，西南有讓水，一名遜水，下流俱入沔水。北有雞頭關巡檢司。又有虎頭關。西北有漢陽關。</span>城固<span class="style7">府東，少北。南有漢水。東北有壻水，又名智水，下流入漢水。又西北有黑水，或云即褒水之上源。</span>洋<span class="style7">府東南。元洋州。洪武三年降為縣。十年六月省入西鄉，後復置。北有興勢山。東有黃金谷。南有漢水。西北有壻水，西有灙水，亦曰駱谷水，又東有酉水，俱南入漢。</span>西鄉<span class="style7">府東南。東有饒風嶺，有關。北有漢水。東有洋水，即清涼川也，西北合木馬河入漢。東南有鹽場關、西南有大巴山、東北有子午鎮三巡檢司。</span>鳳<span class="style7">府西北。元鳳州。洪武七年七月降為縣。南有武都山。北有嘉陵江，源出縣之嘉陵谷，下流至四川巴縣入於大江。又東有大散水，亦注於嘉陵江。東北有清風閣巡檢司。南有留壩巡檢司，後遷廢邱關，又遷柴關，仍故名。南有仙人關。西有馬嶺關。</span>沔<span class="style7">府西。元沔州，屬四川廣元路。洪武三年改屬漢中府，省州治鐸水縣入州。七年七月降為縣。十年六月省入略陽，後復置。成化二十一年六月屬寧羌州。嘉靖三十八年十一月仍屬府。北有鐵山。東南有定軍山。南有漢水。西有沮水，又有大安水，南入於漢。西南有大安縣，洪武初廢。又西有石頂關。</span></p>
<p>　　寧羌州<span class="style7">本寧羌衞。</span>洪武三十年九月以沔縣之大安地置。成化二十一年六月置州，屬府。<span class="style7">東北有五丁山，亦曰金牛峽。北有嶓冢山，漢水出焉，亦曰漾水，下流至湖廣漢陽縣合大江。又東有嘉陵江，西有西漢水合焉。西南有白水，自洮州衞流經此，亦曰葭萌水，有白水關，其下流至四川昭化縣合於嘉陵江。又東北有濜水，流入漾水，謂之濜口。又東有沮水。北有陽平關巡檢司。</span>東北距府三百里。領縣一：略陽<span class="style7">州北。元屬沔州。洪武三年屬府。成化二十一年六月改來屬。西有盤龍山。東南有飛仙嶺，棧道所經也。東有沮水，為漢水之別源。南有嘉陵江，西北有犀牛江，即西漢水也。又西有白水江。東北有九股樹、西有罝口二巡檢司。又西北有白水鎮巡檢司，後廢。</span></p>
<p>延安府<span class="style7">元延安路，屬陝西行省。</span>洪武二年五月為府。領州三，縣十六。南距布政司七百四十里。</p>
<p>　　膚施<span class="style7">倚。東有延水，又有清化水流入焉。</span>安塞<span class="style7">府西北。西有洛水。北有延水，出縣西北之蘆關嶺，又東南有西川水，北有金明川，俱流入焉。又北有塞門守禦百戶所，洪武十二年置。西南有敷政巡檢司。</span>甘泉<span class="style7">府西南。北有野豬峽。西有洛河，南有伏陸水流入焉。又東北有庫利川。</span>安定<span class="style7">府東北。北有高栢山，懷寧河出焉，東流入於無定河。西北有白洛城，洪武三年築。</span>保安<span class="style7">府西北。西南有洛河，有喫莫河流入焉。北有大鹽池。又西有靖邊守禦千戶所，隆慶元年二月置。北有順寧巡檢司。</span>宜川<span class="style7">府東。南有孟門山，在大河中流。又西南有銀川水，北有汾川水，西南有丹陽諸川，俱流入大河。</span>延川<span class="style7">府東，少北。東濱大河。北有吐延川，合清澗水，流注於大河。又東北有永寧關，臨河。</span>延長<span class="style7">府東。東濱河。南有延水，流入大河。</span>青澗<span class="style7">府東北。元屬綏德州。嘉靖四十一年改屬府。東有黃河，東北有無定河流入焉。又西有青澗河。</span></p>
<p>　　鄜州<span class="style7">東有洛水，南與單池水合，又名三川水。西有直羅巡檢司。</span>北距府百八十里。領縣三：洛川<span class="style7">州東南。西南有洛水。東南有鄜城巡檢司。</span>中部<span class="style7">州南。北有橋山，亦曰子午嶺，沮水出焉。西北有谷河及子午水，俱入於沮水。又東北有洛水。</span>宜君<span class="style7">州南。西南有玉華山，又有鳳凰谷。東有洛水。東北有沮水。</span></p>
<p>　　綏德州。洪武十年五月省入府，後復置。<span class="style7">南有魏平關。東有黃河。城東有無定河，一名奢延水，亦曰圁水，西北有大理水流入焉。東北有官菜園渡口巡檢司。</span>西南距府三百六十里。領縣一。米脂<span class="style7">州北。西有無定河。有大理水，又有小理水，西北有明堂川，俱流入無定河。北有碎金鎮、西南有克戎寨二巡檢司。又西有銀州關，成化七年修築。</span></p>
<p>　　葭州，洪武七年十一月降為縣，屬綏德州。十三年十一月復升為州，屬府。<span class="style7">東濱大河，西有葭蘆河，城東有真鄉川流合焉。</span>西南距府五百八十里。領縣三：吳堡<span class="style7">州南。元屬州。洪武七年十一月改屬綏德，尋省。十三年十一月復置，還屬。東濱河。</span>神木<span class="style7">州北。洪武初省。十三年十一月復置。西北有楊家城，正統五年移縣治焉。成化中，復還故治。南有大河。北有濁輪川。西南有屈野川。</span>府谷<span class="style7">州東北。洪武初省。十三年十一月復置。東濱大河，北有清水川入焉。</span></p>
<p>慶陽府<span class="style7">元屬鞏昌總帥府。</span>洪武二年五月直隸行省。領州一，縣四。東南距布政司五百七十里。</p>
<p>　　安化<span class="style7">倚。洪武二十四年四月建慶王府。二十六年遷於寧夏衞。元省。洪武中復置。東北有白於山，洛水所出。又城東有東河，西有西河，流合焉，下流為馬蓮河。又西有黑水河，源出縣北之太白山，下流至長武縣合於涇河。東北有槐安、北有定邊二巡檢司。又西南有驛馬關、又有靈州、又有大鹽池三巡檢司，廢。</span>合水<span class="style7">府東南。東有建水，西有北岔河，流合焉，謂之合水，西南入馬蓮河。又東北有華池水，有平戎川流合焉，東入鄜州之洛河。有華池巡檢司。</span>環<span class="style7">府西北。元環州，屬鞏昌總帥府。洪武初，降為縣，來屬。西有環河，出縣北青岡峽，下流為府城之西河。又南有黑水河，又有鹹河，西南有甘河，俱注於環河。又西有葫蘆泉。西北有清平關。西北有安邊守禦千戶所，弘治中置。</span>真寧<span class="style7">府東南。元屬寧州。萬曆二十九年改屬府。西有馬蓮河。南有大陵、小陵諸水，即九陵川之上源也。東有雕山嶺巡檢司。</span></p>
<p>　　寧州<span class="style7">元屬鞏昌總帥府。</span>洪武中來屬。<span class="style7">東有橫嶺，又有九龍川，亦曰寧江，亦曰九陵川，西南流，會上流羣川，而南注於涇河。東北有襄樂巡檢司。</span>北距府百五十里。</p>
<p>平涼府<span class="style7">元屬鞏昌總帥府。</span>洪武三年五月直隸行省。領州三，縣七。東南距布政司六百五十里。</p>
<p>　　平涼<span class="style7">倚。洪武二十四年建安王府。永樂十五年除。二十二年，韓王府自遼東開原遷此。西南有可藍山。西有崆峒山。又有笄頭山，涇水出焉，下流至高陵縣入渭。又西有橫河，東有湫峪河，俱流入涇河。又西有羣牧監。洪武三十年置陝西行太僕寺。永樂四年置陝西苑馬寺，領長樂等六監，開成等二十四苑，俱在本府及慶陽、鞏昌境內。正統三年又倂甘肅苑馬寺入焉。又東有通梢關。</span>崇信<span class="style7">府東南。北有汭水。西南有赤城川，南有白石川流合焉。下流合於涇水。</span>華亭<span class="style7">府南。西有小隴山。西北有瓦亭山，有瓦亭關巡檢司，所謂東瓦亭也。東北有涇河。東南有汭水。又東南有三鄉鎮，北有馬鋪嶺二巡檢司。</span>鎮原<span class="style7">府東北。元鎮原州，屬鞏昌總帥府。洪武初，降為縣，來屬。西北有葫蘆河，分二流，一北注於黃河，其支流東南注於涇河。南有高平川，流入葫蘆河。西有安平寨巡檢司。西北有蕭關。西南有木峽關。又西有石峽關。南有驛藏、木靖二關。</span>隆德<span class="style7">府西南。元屬靖寧州。嘉靖三十八年十一月改屬府。東有好水，西流與苦水合。西北有武延川，流入好水。東南有捺龍川，流入苦水。</span></p>
<p>　　涇州<span class="style7">元直隸陝西行省。</span>洪武三年以州治涇川縣省入，來屬。<span class="style7">舊治在涇水北。今治本皇甫店，洪武三年徙於此。北有涇河，有汭水。東有金家凹巡檢司。</span>西北距府百五十里。領縣一：靈臺<span class="style7">州東南。西北有白石原。東北有三香水，一名三交川，下流至邠州合涇水。又西南有細川水，東北流合於三交川。</span></p>
<p>　　靜寧州<span class="style7">元屬鞏昌總帥府。</span>洪武中來屬。<span class="style7">南有隴山。北有橫山，即隴山支阜。南有水洛川，一名石門水，下流至秦州入略陽川。又西有苦水河，即高平川之上源。</span>東距府二百三十里。領縣一：莊浪<span class="style7">州東南。元莊浪州，直隸陝西行省。洪武三年屬鳳翔府。八年三月降為縣，來屬。西有苦水川。</span></p>
<p>　　固原州，本固原守禦千戶所，景泰三年以故原州城置。成化四年升為衞。弘治十五年置州，屬府。<span class="style7">西南有六盤山，上有六盤關，東北有清水河出焉，下流合鎮原縣之葫蘆河。又北有黑水，北流入於大河。又東西有二朝那湫，其下流注於高平川。南有開成州，元直隸陝西行省，治開成縣。洪武二年省州，以縣屬平涼府。成化三年廢縣。又東南有廣安州，元屬開成州，洪武二年省。又西有甘州羣牧所，永樂中置。又西北有西安守禦千戶所，成化五年以舊西安州置。北有鎮戎守禦千戶所，成化十二年以葫蘆峽城置。東北有平虜守禦千戶所，弘治十四年以舊豫望城置。又北有下馬關，嘉靖五年置。</span>東南距府百七十里。</p>
<p>鞏昌府<span class="style7">元屬鞏昌總帥府。</span>洪武二年四月直隸行省。領州三，縣十四。東距布政司千六十里。</p>
<p>　　隴西<span class="style7">倚。西有首陽山，上有關。北濱渭水，東有赤亭水，西流入焉。</span>安定<span class="style7">府北。元定西州，屬鞏昌總帥府。至正十二年三月改名安定州。洪武十年降為縣，屬府。北有車道峴。西有西河，東有東河，流合焉。北有巉口巡檢司。</span>會寧<span class="style7">府東北。元會州，屬鞏昌總帥府。至正十二年三月改為會寧州。洪武十年降為縣，屬府。東有響水，北流入大河。東有青家巡檢司。</span>通渭<span class="style7">府東北。北濱渭，西有華川，東流入焉。</span>漳<span class="style7">府南。西南有故城。今治，正統中所徙。西北有西傾山。南有漳水，北流入渭。東南有鹽井。</span>寧遠<span class="style7">府東。南有太陽山，舊產鐵。北有桃花峽，兩山夾峙，渭水經其中。西有廣吳水，又有山丹水，俱源出岷州，竝流北注渭。</span>伏羌<span class="style7">府東。西南有朱圉山，俗名白崖山。北有渭水，西南有永寧河，西有洛門川，俱東北注於渭。</span>西和<span class="style7">府東南。元西和州，屬鞏昌總帥府。洪武十年降為縣，屬府。舊治在西南白石鎮，洪武中，移於今治。北有祁山。南有黑谷山，上有關。西北有西漢水，亦曰鹽官水。西南有濁水，即白水江也。東北有鹽井。</span>成<span class="style7">府東南。元成州，屬鞏昌總帥府。洪武十年降為縣，屬府。西北有仇池山。東南有西漢水。西南有濁水，又西有建安水，又有洛谷川，俱流入西漢水。又東有泥陽水，下流至徽州界入嘉陵江。又北有黃渚關巡檢司。</span></p>
<p>　　秦州<span class="style7">元屬鞏昌總帥府。</span>洪武二年屬府，省州治成紀縣入州。<span class="style7">西南有嶓冢山，西漢水出焉，下流至寧羌州合嘉陵江。東北有渭水，有秦水東流入渭。又西有西谷水，下流入西漢水。又南有籍水，西南有段谷水流入焉。又東有長離水，即瓦亭川下流也，俱流入於渭。南有高橋巡檢司。又有石榴關。又有現子關。</span>西距府三百里。領縣三。秦安<span class="style7">州北。東有大隴山。又東北有瓦亭山，所謂西瓦亭也。城南有渭水。又西有隴水，瓦亭川自東北流合焉。又東有松多川，下流入於秦水。又東有隴城關巡檢司。</span>清水<span class="style7">州東。東有隴山，有盤嶺巡檢司。西南又有小隴山。西有渭水。東有秦水，南有清水流入焉。</span>禮<span class="style7">州西南。元禮店文州軍民元帥府，屬吐蕃宣慰司。洪武四年十一月置禮店千戶所。十一年屬岷州衞。十五年改屬秦州衞。成化九年十二月置禮縣於所城，屬州。故城在東。洪武四年移於今治。東南有西漢水。西南有岷峨山，岷江出焉，東南流入階州界合於西漢水。又西有漩水鎮、南有板橋山二巡檢司。</span></p>
<p>　　階州<span class="style7">元屬鞏昌總帥府。</span>洪武四年降為縣，屬府。十年六月復為州。<span class="style7">舊城在東南坻龍岡上。今城，洪武五年所置。北有白水江。東北有犀牛江，即西漢水也。又西北有羌水，下流合白水江。又東有七防關巡檢司。</span>西北距府八百里。領縣一：文<span class="style7">州東南。元文州。至元九年十月置，屬吐蕃宣慰司。洪武四年降為縣，屬府。十年六月改屬州。二十三年三月省。成化九年十二月復置，仍屬州。東南有青唐嶺，路入四川龍安府。東有白水，西有黑水，流合焉。又北有羌水，一名太白水。東有文縣守禦千戶所，本文州番漢千戶所，洪武四年四月置。二十三年改文縣守禦軍民千戶所。成化九年更今名。又東有玉壘關。西北有臨江關。</span></p>
<p>　　徽州<span class="style7">元屬鞏昌總帥府。</span>洪武十年六月降為縣，屬府，後復升為州。<span class="style7">東南有鐵山。南有嘉陵江，又有河池水流入焉。又南有虞關巡檢司。西南有小河關。</span>西北距府四百八十里。領縣一：兩當<span class="style7">州東。洪武十年六月省入徽縣，後復置，屬州。南有嘉陵江。</span></p>
<p>臨洮府<span class="style7">元臨洮府，屬鞏昌總帥府。泰定元年九月改為臨洮路。</span>洪武二年九月仍為府。領州二，縣三。南距布政司千二百六十里。</p>
<p>　　狄道<span class="style7">倚。西南有常家山，與西傾山相接。北有馬寒山，浩尾河出於其北，阿干河出於其南，俱東流入大河。又西南有洮河，自洮州衞流入。又東有東峪河，南有邦金川，皆流會洮河。北有摩雲嶺巡檢司。又北有打壁峪關，有結河關。南有南關，有下襯關，有八角關、十八盤關。西有三坌關，有分水嶺關。</span>渭源<span class="style7">府東，少南。西有南谷山，渭水所出。又有鳥鼠山，渭水所經，東至華陰縣入大河。又西有分水嶺，東流者入渭，西流者入洮，上有分水嶺關巡檢司。又西南有五竹山，清源河出焉，逕縣東南入渭。</span></p>
<p>　　蘭州<span class="style7">元屬鞏昌總帥府。</span>洪武二年九月降為縣，來屬。成化十三年九月復為州。<span class="style7">建文元年，肅王府自甘州衞遷此。南有臯蘭山。北濱大河，所謂金城河也，湟水自西，洮水、阿干河俱自南，先後流入焉。又西南有灕水，合於洮水。北有金城關，下有鎮遠浮橋，有河橋巡檢司。西北有京玉關，南有阿干鎮關。西南有鳳林關。</span>南距府二百十里。領縣一：金<span class="style7">州東，少南。元金州，屬鞏昌總帥府。洪武二年九月降為縣，屬府。成化十三年改屬州。舊城在南，洪武中，移於今治。北有大河，東北流亂山中，入靖虜衞界。又南有浩尾河，一名閃門河，入於大河。東北有一條城，萬曆二十五年置。</span></p>
<p>　　河州<span class="style7">元河州路，屬吐蕃宣慰司。</span>洪武四年正月置河州衞，屬西安都衞。六年正月置河州府，屬陝西行中書省。七年七月置西安行都衞於此，領河州、朶甘、烏斯藏三衞。八年十月改行都衞為陝西行都指揮使司。九年十二月，行都指揮使司廢，衞屬陝西都指揮使司。十年分衞為左右。十二年七月，府廢，改左衞於洮州，升右衞為軍民指揮使司。成化九年十二月置州，屬府，改軍民指揮使司為衞。<span class="style7">西南有雪山，與洮州界。西北有小積石山，上有關。大河自塞外大積石山東北流，逕此，又逕榆林衞北，折而南，與山西中流分界，至潼關衞北，折而東，入河南界，回環陝西境四千餘里。南有大夏河，即灕水也，亦曰白石川。又西北有積石州，元屬吐蕃宣慰司，洪武四年正月改置積石州千戶所。西南有貴德州，元屬吐蕃宣慰司，洪武八年正月改置歸德守禦千戶所。又南有寧河縣，東北有安鄉縣，元俱屬河州路，洪武三年廢，六年復置。十二年復廢。又東南有定羌巡檢司。</span>東北距府百八十里。</p>
<p>靈州<span class="style7">元屬寧夏府路。</span>洪武三年罷。弘治十三年九月復置，直隸布政司。<span class="style7">大河在城北，洛浦河自南流入焉。南有小鹽池。</span>距布政司九百九十三里。</p>
<p>興安州<span class="style7">元金州，屬興元路。</span>萬曆十一年八月更名。二十三年直隸布政司。<span class="style7">舊治漢水北，後遷水南。萬曆十一年又遷故城南三里許。北有漢水。又西有衡河，亦曰恒河，下流入漢江。東北有乾祐關巡檢司，廢。</span>領縣六。西北距布政司六百四十里。平利<span class="style7">州南少東。元末省。洪武三年置，屬四川大寧州。五年二月來屬。十年六月復省，後復置。東有女媧山，灌溪水出焉，西北與黃洋河合，入於漢。南有鎮坪巡檢司。</span>石泉<span class="style7">州西。元末省。洪武三年置，屬四川大寧州。五年二月來屬。嘉靖三十八年十一月改屬漢中府。萬曆十一年還屬州。南有十八盤山，有漢江。西有饒風河，東有池河，俱入漢。又西有饒風嶺巡檢司，本治縣東池河口，後遷下饒風鋪，更名。</span>洵陽<span class="style7">州東。元末省。洪武三年復置。五年二月來屬。東北有水銀山，產水銀、硃砂。南有漢江，東有旬水流入焉。又有乾祐河，自西北流入旬水。東有閭關、西北有三岔二巡檢司。</span>漢陰<span class="style7">州西，少北。元末省。洪武三年復置。十年六月省入石泉縣，後復置，屬州。嘉靖三十八年十一月改屬漢中府。萬曆十一年還屬州。南有漢水。東北有直水，又有恒河，俱流入漢水。又西有方山關。</span>白河<span class="style7">州東南。成化十二年十二月以洵陽縣白河堡置，屬湖廣鄖陽府。十三年九月來屬。北有漢江，東入湖廣鄖西縣界。南有白石河，分二流，俱北注於漢。</span>紫陽<span class="style7">州西南。正德七年十一月以金州紫陽堡置。初治紫陽灘之左，嘉靖三十五年遷於灘右。西有漢江。</span></p>
<p>洮州衞<span class="style7">元洮州，屬吐蕃宣慰司。</span>洪武四年正月置洮州軍民千戶所，屬河州衞。十二年二月升為洮州衞軍民指揮使司，屬陝西都司。<span class="style7">西南有西傾山，桓水出焉，下流為白水江，又漒川亦出焉，一名洮水。又北有石嶺山，上有石嶺關。東有黑松嶺，上有松嶺關。又東有黑石關、三岔關、高樓關。北有羊撒關。西南有新橋關、洮州關。東南有舊橋關。</span>南距布政司千六百七十里。</p>
<p>岷州衞<span class="style7">元岷州，以舊祐川縣地置，屬吐番宣慰司。</span>洪武四年正月置岷州千戶所，屬河州衞。十一年七月升為衞，屬陝西都司。十五年四月升軍民指揮使司。嘉靖二十四年又置州，改軍民指揮使司為衞。四十年閏五月，州廢，仍置軍民指揮使司。<span class="style7">洪武二十四年建岷王府。二十六年遷雲南。北有岷山，洮河經其下。南有白水，一名臨江。又東有石關。東北有鐵州，元屬吐蕃宣慰司。洪武四年正月置鐵城千戶所，屬河州衞，後廢。</span>領所一。南距布政司千五百五十里。西固城守禦軍民千戶所<span class="style7">衞南。本西固城千戶所，洪武七年三月置，屬鞏昌府。十五年四月改置，來屬。南有白水。北有化石關。西北有平定關。</span></p>
<p>榆林衞。成化六年三月以榆林川置。其城，正統二年所築也。<span class="style7">西有奢延水，西北有黑水，經衞南，為三岔川流入焉。又北有大河，自寧夏衞東北流經此，西經舊豐州西，折而東，經三受降城南，折而南，經舊東勝衞，又東入山西平虜衞界，地可二千里。大河三面環之，所謂河套也。洪武中，為內地。天順後，元裔阿羅出、毛里孩、孛羅出相繼居之。西南有鹽池，舊屬寧夏衞，嘉靖九年來屬。又衞東有長鹽池、紅鹽池。西有西紅鹽池、鍋底池。又東有長樂堡，分轄雙山等十二營堡，為中路。又有神木堡，分轄鎮羌等九營堡，為東路。西有安邊營，分轄永濟等十二營堡，為西路。俱成化後置。又北有邊牆，成化九年築，長一千七百七十餘里，東起清水營，接山西偏頭關界，西抵定邊營，接寧夏花馬池界。</span>南距布政司千一百二十里。</p>
<p>寧夏衞<span class="style7">元寧夏府路，屬甘肅行省。</span>洪武三年為府。五年，府廢。二十六年七月置衞。二十八年四月罷。永樂元年正月復置。<span class="style7">洪武二十六年，慶王府自慶陽府遷此。西有賀蘭山。又西南有峽口山，黃河流其中，一名青銅硤。黃河出硤東流，亦曰三岔河。又東有黑水河，南有清水河，即葫蘆河下流也，俱注於黃河。有寧夏羣牧千戶所，洪武二十七年十二月置。</span>領千戶所四。東南距布政司千四百里。靈州守禦千戶所<span class="style7">衞東南。洪武十六年十月置，治在河口。宣德三年二月徙於城東。弘治十三年九月復置靈州於所城。</span>興武守禦千戶所<span class="style7">衞東南。正德元年以興武營置。</span>韋州守禦千戶所<span class="style7">衞東南。弘治十年以故韋州置。西有大蠡山。南有小蠡山。東有東湖。</span>平虜千戶所<span class="style7">衞北，少東。嘉靖三十年以平虜城置。東北有老虎山，濱大河。北有鎮遠關。</span></p>
<p>寧夏前衞。在寧夏城內，洪武十七年置。寧夏左屯衞，寧夏右屯衞亦俱在寧夏城內，洪武二十五年二月置，後廢。三十五年十二月復置。</p>
<p>寧夏後衞，本花馬池守禦千戶所，成化十五年置。正德元年改衞。其城，正統九年所築也。<span class="style7">東北有方山。西有花馬池。西北有大鹽池。又西有小鹽池。東有長城關，正德初置。</span>東南距布政司千一百二十里。</p>
<p>寧夏中衞<span class="style7">元應理州，屬寧夏府路。</span>洪武三年州廢。永樂元年正月置衞。<span class="style7">西有沙山，一名萬斛堆。大河在南。又西南有溫圍水，流入大河。又有裴家川。又東南有鳴沙州，元屬寧夏府路。洪武初廢。</span>南距布政司千一百十里。</p>
<p>靖虜衞。正統二年以故會州地置，屬陝西都司。<span class="style7">南有烏蘭山，上有烏蘭關。北有大河。西南有祖厲河，東北有亥刺河，皆注於大河。西南有會寧關。</span>南距布政司千二百二十里。</p>
<p>陝西行都指揮使司<span class="style7">元甘肅等處行中書省，治甘州路。</span>洪武五年十一月置甘肅衞。二十五年罷。二十六年，陝西行都指揮使司自莊浪徙置於此。領衞十二，守禦千戶所四。距布政司二千六百四十五里。</p>
<p>甘州左衞<span class="style7">倚。元甘州路。</span>洪武初廢。二十三年十二月置甘州左衞。二十七年十一月罷。二十八年六月復置。<span class="style7">洪武二十五年三月建肅王府。建文元年遷於蘭縣。西南有祁連山。西北有合黎山。東北有人祖山，山口有關，曰山南，嘉靖二十七年置。又東北有居延海。西有弱水，出西南山谷中，下流入焉。又有張掖河，流合弱水，其支流曰黑水河，仍合於張掖河。又東南有盧水，亦曰沮渠川。</span></p>
<p>甘州右衞，甘州中衞，俱洪武二十五年三月置。甘州前衞，甘州後衞，俱洪武二十九年置。四衞俱與甘州左衞同城。</p>
<p>肅州衞<span class="style7">元肅州路，屬甘肅行省。</span>洪武二十七年十一月置衞。<span class="style7">西有嘉峪山，其西麓即嘉峪關也。弘治七年正月扁關曰鎮西。西南有小崑崙山，亦曰雪山，與甘州山相接。北有討來河，東會於張掖河。西南有白水，又西北有黑水，東南有紅水，俱流入白水，下流入西寧衞之西海。又東北有威虜衞，洪武中置，永樂三年三月省。</span>東距行都司五百十里。</p>
<p>山丹衞<span class="style7">元山丹州，直隸甘肅行省。</span>洪武初廢。二十三年九月置衞，屬陝西都司，後來屬。<span class="style7">東南有焉支山。西有刪丹河，即弱水也。北有紅鹽池。</span>西距行都司百八十里。</p>
<p>永昌衞<span class="style7">元永昌路，屬甘肅行省，至正三年七月改永昌等處宣慰司。</span>洪武初廢。十五年三月置衞，屬陝西都司，後來屬。<span class="style7">北有金山，麗水出焉。西南有白嶺山，亦曰雪山。西有水磨川，上有水磨關。又東南有蹇占河。</span>西北距行都司三百十里。</p>
<p>涼州衞<span class="style7">元西涼州，屬永昌路。</span>洪武九年十月置衞，屬陝西都司，後來屬。<span class="style7">南有天梯山，三岔河出焉。東南有洪池嶺。又東北有白亭海，有瀦野澤。又西有土彌干川，即五澗水也，亦出天梯山，下流合於三岔河。又東有雜木口關。又有涼州土衞，洪武七年十月置。</span>西北距行都司五百里。</p>
<p>鎮番衞。本臨河衞，洪武中，以小河灘城置。三十年正月更名。建文中罷。永樂元年六月復置。<span class="style7">西有黑河，即張掖河下流也。又東有三岔河。南有小河。西有鹽池。西南有黑山關。</span>西距行都司五百五十里。</p>
<p>莊浪衞。洪武五年十一月以永昌地置。十二年正月置陝西行都指揮使司於衞城。二十六年，行都司徙於甘州。建文中，改衞為守禦千戶所。洪武三十五年十月復改所為衞，屬陝西都司，後來屬。<span class="style7">東有大松山。其北有小松山。西有分水嶺，南出者為莊浪河，北出者為古浪河。又南有大通河，與莊浪河合，北流經衞西，入於沙漠。</span>北距行都司九百四十里。</p>
<p>西寧衞<span class="style7">元西寧州，直隸甘肅行省。</span>洪武初廢。六年正月置衞。宣德七年十一月升軍民指揮使司，屬陝西都司，後來屬。<span class="style7">西南有小積石山，與河州接界。東南有峽口山，亦曰湟峽。南有大河，自西域流入，迴環於陝西、山西、河南、山東四布政司，及南直隸之地，幾至萬里，至淮安府清河縣，南合長淮，又東至安東縣南入於海。又北有湟水，即蘇木連河也，東入大河。又西南有賜支河，又城北有西寧河，皆流入大河。又西北有浩亹水，西南有宗哥川，俱流合於湟水。又西有西海，亦名卑禾羌海，俗呼青海。西北有赤海。又有烏海鹽池。東南有綏遠關。</span>西北距行都司千三百五十里。</p>
<p>碾伯守禦千戶所，本碾北地。洪武十一年三月置莊浪分衞。七月改置碾北衞，後廢，而徙西寧衞右千戶所於此。成化中更名。<span class="style7">南有碾伯河。</span>西北距行都司千二百三十里。</p>
<p>沙州衞<span class="style7">元沙州路，屬甘肅行省。</span>洪武初廢。永樂元年置衞。正統間廢。<span class="style7">南有鳴沙山。東南有三危山。又東有龍勒山，又有渥洼水。西有瓜州，元屬沙州路，洪武初廢。</span>東距行都司千三百六十里。</p>
<p>鎮夷守禦千戶所，洪武三十年以甘州衞地置。建文二年罷。永樂元年復置所，舊在西北，天順八年移於今治。<span class="style7">南有黑河，即張掖河也。西南有鹽池。北有兔兒關。</span>東南距行都司三百里。</p>
<p>古浪守禦千戶所，正統三年六月以莊浪衞地置。<span class="style7">古浪河在東。又南有古浪關。東有石峽關。</span>東南距行都司六百四十里。</p>
<p>高臺守禦千戶所，景泰七年以甘州衞之高臺站置。<span class="style7">弱水在北。又西有合黎山。西南有白城山。</span>東南距行都司一百六十里。</p>
<hr/>
</div>
<!-- end .main --></div>
<!-- end #main --></div>

</div>



</body></html>