<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷二十五‧志第一 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷二十五・志第一</h1>　
     <span class="style11">天文一</span>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a>自司馬遷述天官，而歷代作史者皆志天文。惟遼史獨否，謂天象昭垂，千古如一，日食、天變既著本紀，則天文志近於衍。其說頗當。夫周髀、宣夜之書，安天、窮天、昕天之論，以及星官占驗之說，晉史已詳，又見隋志，謂非衍可乎。論者謂天文志首推晉、隋，尚有此病，其他可知矣。然因此遂廢天文不志，亦非也。天象雖無古今之異，而談天之家，測天之器，往往後勝於前。無以志之，使一代制作之義泯焉無傳，是亦史法之缺漏也。至於彗孛飛流，暈適背抱，天之所以示儆戒者，本紀中不可盡載，安得不別志之。明神宗時，西洋人利瑪竇等入中國，精於天文、曆算之學，發微闡奧，運算制器，前此未嘗有也。茲掇其要，論著於篇。而實錄所載天象星變殆不勝書，擇其尤異者存之。日食備載本紀，故不復書。
    </p><p class="style11" id="online_toc_1"><a class="gg-link" href="#online_toc_1" onclick="return changeColor(this);"></a>兩儀　七政　恒星　黃赤宿度　黃赤宮界　儀象　極度晷影　東西偏度　中星　分野</p>
<p class="style15" id="online_toc_2"><a class="gg-link" href="#online_toc_2" onclick="return changeColor(this);"></a>兩儀</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>楚詞言「圜則九重，孰營度之」，渾天家言「天包地如卵裏黃」，則天有九重，地為渾圓，古人已言之矣。西洋之說，既不背於古，而有驗於天，故表出之。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>其言九重天也，曰最上為宗動天，無星辰，每日帶各重天，自東而西左旋一周，次曰列宿天，次曰填星天，次曰歲星天，次曰熒惑天，次曰太陽天，次曰金星天，次曰水星天，最下曰太陰天。自恒星天以下八重天，皆隨宗動天左旋。然各天皆有右旋之度，自西而東，與蟻行磨上之喻相符。其右旋之度，雖與古有增減，然無大異。惟恒星之行，即古歲差之度。古謂恒星千古不移，而黃道之節氣每歲西退。彼則謂黃道終古不動，而恒星每歲東行。由今考之，恒星實有動移，其說不謬。至於分周天為三百六十度，命日為九十六刻，使每時得八刻無奇零，以之布算製器，甚便也。</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>其言地圓也，曰地居天中，其體渾圓，與天度相應。中國當赤道之北，故北極常現，南極常隱。南行二百五十里則北極低一度，北行二百五十里則北極高一度。東西亦然。<span class="style7">亦二百五十里差一度也。</span>以周天度計之，知地之全周為九萬里也。以周徑密率求之，得地之全徑為二萬八千六百四十七里又九分里之八也。又以南北緯度定天下之縱。凡北極出地之度同，則四時寒暑靡不同。若南極出地之度與北極出地之度同，則其晝夜永短靡不同。惟時令相反，此之春、彼為秋，此之夏、彼為冬耳。以東西經度定天下之衡，兩地經度相去三十度，則時刻差一辰。若相距一百八十度，則晝夜相反焉。其說與元史札馬魯丁地圓之旨略同。</p>
<p class="style15" id="online_toc_6"><a class="gg-link" href="#online_toc_6" onclick="return changeColor(this);"></a>七政</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>日月五星各有一重天，其天皆不與地同心，故其距地有高卑之不同。其最高最卑之數，皆以地半徑準之。太陽最高距地為地半徑者一千一百八十二，最卑一千一百零二。太陰最高五十八，最卑五十二。填星最高一萬二千九百三十二，最卑九千一百七十五。歲星最高六千一百九十，最卑五千九百一十九。熒惑最高二千九百九十八，最卑二百二十二。太白最高一千九百八十五，最卑三百。辰星最高一千六百五十九，最卑六百二十五。若欲得七政去地之里數，則以地半徑一萬二千三百二十四里通之。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>又謂填星形如瓜，兩側有兩小星如耳。歲星四周有四小星，遶行甚疾。太白光有盈缺，如月之弦望。用窺遠鏡視之，皆可悉睹也。餘詳曆志。</p>
<p class="style15" id="online_toc_9"><a class="gg-link" href="#online_toc_9" onclick="return changeColor(this);"></a>恒星</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>崇禎初，禮部尚書徐光啟督修曆法，上見界總星圖。以為回回立成所載，有黃道經緯度者止二百七十八星，其繪圖者止十七座九十四星，並無赤道經緯。今皆崇禎元年所測，黃赤二道經緯度畢具。後又上赤道兩總星圖。其說謂常現常隱之界，隨北極高下而殊，圖不能限。且天度近極則漸狹，而見界圖從赤道以南，其度反寬，所繪星座不合仰觀。因從赤道中剖渾天為二，一以北極為心，一以南極為心。從心至周，皆九十度，合之得一百八十度者，赤道緯度也。周分三百六十度者，赤道經度也。乃依各星之經緯點之，遠近位置形勢皆合天象。</p>
<p id="online_toc_11"><a class="gg-link" href="#online_toc_11" onclick="return changeColor(this);"></a>至於恒星循黃道右旋，惟黃道緯度無古今之異，而赤道經緯則歲歲不同。然亦有黃赤俱差，甚至前後易次者。如觜宿距星，唐測在參前三度，元測在參前五分，今測已侵入參宿。故舊法先觜後參，今不得不先參後觜，不可強也。</p>
<p id="online_toc_12"><a class="gg-link" href="#online_toc_12" onclick="return changeColor(this);"></a>又有古多今少，古有今無者。如紫微垣中六甲六星今止有一，華蓋十六星今止有四，傳舍九星今五，天廚六星今五，天牢六星今二。又如天理、四勢、五帝內座、天柱、天牀、大贊府、大理、女御、內廚，皆全無也。天市垣之市樓六星今二。太微垣之常陳七星今三，郎位十五星今十。長垣四星今二。五諸侯五星全無也。角宿中之庫樓十星今八。亢宿中之折威七星今無。氐宿中之亢池六星今四，帝席三星今無。尾宿中天龜五星今四。斗宿中之鼈十四星今十三，天籥、農丈人俱無。牛宿中之羅堰三星今二，天田九星俱無。女宿中之趙、周、秦、代各二星今各一，扶匡七星今四，離珠五星今無。虛宿中之司危、司祿各二星今各一，敗臼四星今二，離瑜三星今二，天壘城十三星今五。危宿中之人五星今三，杵三星今一，臼四星今三，車府七星今五，天鈎九星今六，天鈔十星今四，蓋屋二星今一。室宿中之羽林軍四十五星今二十六，螣蛇二十二星今十五，八魁九星今無。壁宿中之天廐十星今三。奎宿中之天溷七星今四。畢宿中之天節八星今七，咸池三星今無。觜宿中之座旗九星今五。井宿中之軍井十三星今五。鬼宿中之外廚六星今五。張宿中之天廟十四星今無。翼宿中之東甌五星今無。軫宿中之青邱七星今三，其軍門、土司空、器府俱無也。</p>
<p id="online_toc_13"><a class="gg-link" href="#online_toc_13" onclick="return changeColor(this);"></a>又有古無今有者。策星旁有客星，萬曆元年新出，先大今小。南極諸星，古所未有，近年浮海之人至赤道以南，往往見之，因測其經緯度。其餘增入之星甚多，並詳恒星表。</p>
<p id="online_toc_14"><a class="gg-link" href="#online_toc_14" onclick="return changeColor(this);"></a>其論雲漢，起尾宿，分兩派。一經天江、南海、市樓，過宗人、宗星，涉天津至螣蛇。一由箕、斗、天弁、河鼓、左右旗，涉天津至車府而會於螣蛇，過造父，直趨附路、閣道、大陵、天船，漸下而南行，歷五車、天關、司怪、水府，傍東井，入四瀆，過闕丘、弧矢、天狗之墟，抵天社、海石之南，踰南船，帶海山，貫十字架、蜜蜂，傍馬腹，經南門，絡三角、龜、杵，而屬於尾宿，是為帶天一周。以理推之，隱界自應有雲漢，其所見當不誣。又謂雲漢為無數小星，大陵鬼宿中積尸亦然。考天官書言星漢皆金之散氣，則星漢本同類，得此可以相證。又言昴宿有三十六星，皆得之於窺遠鏡者。</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>凡測而入表之星共一千三百四十七，微細無名者不與。其大小分為六等：內一等十六星，二等六十七星，三等二百零七星，四等五百零三星，五等三百三十八星，六等二百一十六星。悉具黃赤二道經緯度。列表二卷，入光啟所修崇禎曆書中。</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>茲取二十八宿距星及一二等大星存之，其小而有名者，間取一二，備列左方。</p>
<table class="style10">
<tbody><tr>
<td>十二宮</td>
<td>星名</td>
<td>黃道經度</td>
<td>黃道緯度</td>
<td>赤道經度<span class="style7">從春分起算</span></td>
<td>赤道緯度</td>
</tr>
<tr>
<td>降婁</td>
<td>壁宿一</td>
<td>四度強</td>
<td>北一十二度半強</td>
<td>三百五十八度半強</td>
<td>北一十二度太強</td>
</tr>
<tr>
<td>　</td>
<td>壁宿二</td>
<td>九度少弱</td>
<td>北二十五度太弱</td>
<td>三百七十五度少強</td>
<td>北二十六度太</td>
</tr>
<tr>
<td>　</td>
<td>奎宿一</td>
<td>一十七度少強</td>
<td>北一十五度少強</td>
<td>九度強</td>
<td>北二十五度少弱</td>
</tr>
<tr>
<td>　</td>
<td>奎宿二</td>
<td>一十五度半強</td>
<td>北一十七度太強</td>
<td>七度弱</td>
<td>北二十二度少弱</td>
</tr>
<tr>
<td>　</td>
<td>奎宿九</td>
<td>二十五度少弱</td>
<td>北二十六度弱</td>
<td>一十二度少弱</td>
<td>北三十三度太弱</td>
</tr>
<tr>
<td>　</td>
<td>婁宿一</td>
<td>二十八度太強</td>
<td>北八度半弱</td>
<td>二十三度半強</td>
<td>北一十八度太強</td>
</tr>
<tr>
<td>大梁</td>
<td>天大將軍一</td>
<td>九度強</td>
<td>北二十七度太強</td>
<td>二十五度半</td>
<td>北四十三度少</td>
</tr>
<tr>
<td>　</td>
<td>天囷一</td>
<td>九度少弱</td>
<td>南一十二度半強</td>
<td>四十一度弱</td>
<td>北二度少強</td>
</tr>
<tr>
<td>　</td>
<td>胃宿一</td>
<td>一十一度太強</td>
<td>北一十一度少</td>
<td>三十五度半強</td>
<td>北二十六度強</td>
</tr>
<tr>
<td>　</td>
<td>昴宿一</td>
<td>二十四度太強</td>
<td>北四度</td>
<td>五十一度少強</td>
<td>北二十三度弱</td>
</tr>
<tr>
<td>　</td>
<td>天船三</td>
<td>二十六度太弱</td>
<td>北三十度強</td>
<td>四十四度半弱</td>
<td>北四十八度半弱</td>
</tr>
<tr>
<td>　</td>
<td>卷舌五</td>
<td>二十八度弱</td>
<td>北一十二度弱</td>
<td>五十二度半強</td>
<td>北三十一度半弱</td>
</tr>
<tr>
<td>實沈</td>
<td>畢宿一</td>
<td>三度少</td>
<td>南三度</td>
<td>六十一度太</td>
<td>北一十八度少強</td>
</tr>
<tr>
<td>　</td>
<td>畢宿五</td>
<td>四度半強</td>
<td>南五度太強</td>
<td>六十三度太弱</td>
<td>北一十五度太弱</td>
</tr>
<tr>
<td>　</td>
<td>參宿一</td>
<td>一十七度少</td>
<td>南二十三度太弱</td>
<td>七十八度少強</td>
<td>南初度太弱</td>
</tr>
<tr>
<td>　</td>
<td>參宿二</td>
<td>一十八度少強</td>
<td>南二十四度半強</td>
<td>七十九度少強</td>
<td>南一度半</td>
</tr>
<tr>
<td>　</td>
<td>參宿三</td>
<td>一十九度半</td>
<td>南二十五度少強</td>
<td>八十度半</td>
<td>南二度少弱</td>
</tr>
<tr>
<td>　</td>
<td>參宿四</td>
<td>二十三度半強</td>
<td>南一十六度太強</td>
<td>八十三度太強</td>
<td>北七度少強</td>
</tr>
<tr>
<td>　</td>
<td>參宿五</td>
<td>一十五度太</td>
<td>南一十七度弱</td>
<td>七十六度少強</td>
<td>北六度弱</td>
</tr>
<tr>
<td>　</td>
<td>參宿七</td>
<td>一十一度太弱</td>
<td>南三十一度太弱</td>
<td>七十三度少弱</td>
<td>南八度太</td>
</tr>
<tr>
<td>　</td>
<td>觜宿一</td>
<td>一十八度半強</td>
<td>南一十三度半弱</td>
<td>七十八度太</td>
<td>北九度太弱</td>
</tr>
<tr>
<td>　</td>
<td>天皇大帝</td>
<td>一十五度半</td>
<td>北六十八度弱</td>
<td>三百三十七度半強</td>
<td>北八十四度少弱</td>
</tr>
<tr>
<td>　</td>
<td>五車二</td>
<td>一十六度太弱</td>
<td>北二十二度太強</td>
<td>七十二度少弱</td>
<td>北四十五度少強</td>
</tr>
<tr>
<td>　</td>
<td>丈人一</td>
<td>一十七度少強</td>
<td>南五十七度太弱</td>
<td>八十一度太強</td>
<td>南三十四度半</td>
</tr>
<tr>
<td>　</td>
<td>五車五</td>
<td>一十七度半弱</td>
<td>北五度少強</td>
<td>七十五度太弱</td>
<td>北二十八度少</td>
</tr>
<tr>
<td>　</td>
<td>子二</td>
<td>二十度少強</td>
<td>南五十九度太弱</td>
<td>八十四度弱</td>
<td>南三十六度少強</td>
</tr>
<tr>
<td>　</td>
<td>勾陳大星</td>
<td>二十三度半弱</td>
<td>北六十六度</td>
<td>六度半</td>
<td>北八十七度少弱</td>
</tr>
<tr>
<td>　</td>
<td>五車三</td>
<td>二十六度少</td>
<td>北二十一度半弱</td>
<td>八十三度少弱</td>
<td>北四十四度太強</td>
</tr>
<tr>
<td>鶉首</td>
<td>井宿一</td>
<td>初度少弱</td>
<td>南一度弱</td>
<td>九十度強</td>
<td>北二十二度太弱</td>
</tr>
<tr>
<td>　</td>
<td>井宿三</td>
<td>四度弱</td>
<td>南六度太強</td>
<td>九十四度強</td>
<td>北一十六度太弱</td>
</tr>
<tr>
<td>　</td>
<td>軍市一</td>
<td>二度強</td>
<td>南四十一度少強</td>
<td>九十一度太強</td>
<td>南一十七度太強</td>
</tr>
<tr>
<td>　</td>
<td>天樞<span class="style7">即北極星</span></td>
<td>八度弱</td>
<td>北六十七度少強</td>
<td>一百九十九度少強</td>
<td>北八十六度太弱</td>
</tr>
<tr>
<td>　</td>
<td>老人</td>
<td>八度半</td>
<td>南七十五度</td>
<td>九十四度半弱</td>
<td>南五十一度半強</td>
</tr>
<tr>
<td>　</td>
<td>狼星</td>
<td>九度</td>
<td>南三十九度少強</td>
<td>九十七度少強</td>
<td>南一十六度少弱</td>
</tr>
<tr>
<td>　</td>
<td>北河二</td>
<td>一十五度強</td>
<td>北一十度強</td>
<td>一百零七度少</td>
<td>北三十二度太弱</td>
</tr>
<tr>
<td>　</td>
<td>北河三</td>
<td>一十八度強</td>
<td>北六度太弱</td>
<td>一百一十度太弱</td>
<td>北二十九度弱</td>
</tr>
<tr>
<td>　</td>
<td>南河三</td>
<td>二十度太弱</td>
<td>南一十六度弱</td>
<td>一百一十度弱</td>
<td>北六度強</td>
</tr>
<tr>
<td>　</td>
<td>上台一</td>
<td>二十六度少強</td>
<td>北二十九度少</td>
<td>一百二十五度強</td>
<td>北四十九度太弱</td>
</tr>
<tr>
<td>　</td>
<td>上台二</td>
<td>二十七度半強</td>
<td>北二十八度太弱</td>
<td>一百二十七度半弱</td>
<td>北四十八度太弱</td>
</tr>
<tr>
<td>　</td>
<td>文昌一</td>
<td>二十八度半弱</td>
<td>北四十六度少強</td>
<td>一百四十度少弱</td>
<td>北六十五度強</td>
</tr>
<tr>
<td>鶉火</td>
<td>鬼宿一</td>
<td>初度半強</td>
<td>南初度太強</td>
<td>一百二十三度弱</td>
<td>北一十九度少強</td>
</tr>
<tr>
<td>　</td>
<td>柳宿一</td>
<td>五度少弱</td>
<td>南一十二度半弱</td>
<td>一百二十四度半強</td>
<td>北七度弱</td>
</tr>
<tr>
<td>　</td>
<td>弧矢一</td>
<td>六度半</td>
<td>南五十四度半</td>
<td>一百一十五度弱</td>
<td>南三十四度少弱</td>
</tr>
<tr>
<td>　</td>
<td>帝星</td>
<td>七度太弱</td>
<td>北七十二度太強</td>
<td>二百二十三度</td>
<td>北七十五度太強</td>
</tr>
<tr>
<td>　</td>
<td>弧矢南一</td>
<td>八度太強</td>
<td>南五十一度少</td>
<td>一百一十七度半</td>
<td>南三十一度半弱</td>
</tr>
<tr>
<td>　</td>
<td>天樞</td>
<td>一十度弱</td>
<td>北四十九度太弱</td>
<td>一百六十度強</td>
<td>北六十三度太</td>
</tr>
<tr>
<td>　</td>
<td>弧矢南五</td>
<td>一十二度半</td>
<td>南五十八度少強</td>
<td>一百一十七度強</td>
<td>南三十八度太</td>
</tr>
<tr>
<td>　</td>
<td>天璇</td>
<td>一十四度強</td>
<td>北四十五度強</td>
<td>一百五十九度太弱</td>
<td>北五十八度半弱</td>
</tr>
<tr>
<td>　</td>
<td>中台一</td>
<td>一十四度少強</td>
<td>北二十九度太強</td>
<td>一百四十八度強</td>
<td>北四十五度弱</td>
</tr>
<tr>
<td>　</td>
<td>太子</td>
<td>一十五度強</td>
<td>北七十五度半弱</td>
<td>二百三十一度半強</td>
<td>北七十三度太弱</td>
</tr>
<tr>
<td>　</td>
<td>中台二</td>
<td>一十五度半弱</td>
<td>北二十八度太</td>
<td>一百四十八度太</td>
<td>北四十三度半</td>
</tr>
<tr>
<td>　</td>
<td>天社一</td>
<td>二十一度少強</td>
<td>南六十四度弱</td>
<td>一百二十度弱</td>
<td>南四十五度半強</td>
</tr>
<tr>
<td>　</td>
<td>星宿一</td>
<td>二十二度少弱</td>
<td>南二十二度半弱</td>
<td>一百三十七度少強</td>
<td>南七度弱</td>
</tr>
<tr>
<td>　</td>
<td>軒轅十二</td>
<td>二十四度少強</td>
<td>北八度太強</td>
<td>一百四十九度太強</td>
<td>北二十一度太弱</td>
</tr>
<tr>
<td>　</td>
<td>軒轅十四</td>
<td>二十四度太弱</td>
<td>北初度半弱</td>
<td>一百四十七度少弱</td>
<td>北一十三度太強</td>
</tr>
<tr>
<td>　</td>
<td>天璣</td>
<td>二十五度少弱</td>
<td>北四十七度強</td>
<td>一百七十三度半弱</td>
<td>北五十五度太強</td>
</tr>
<tr>
<td>　</td>
<td>天權</td>
<td>二十五度太強</td>
<td>北五十一度半強</td>
<td>一百七十九度少弱</td>
<td>北五十九度強</td>
</tr>
<tr>
<td>鶉尾</td>
<td>張宿一</td>
<td>初度半強</td>
<td>南二十六度少弱</td>
<td>一百四十三度少弱</td>
<td>南一十二度半</td>
</tr>
<tr>
<td>　</td>
<td>下台一</td>
<td>一度少強</td>
<td>北二十六度少</td>
<td>一百六十四度半強</td>
<td>北三十五度少弱</td>
</tr>
<tr>
<td>　</td>
<td>下台二</td>
<td>二度</td>
<td>北二十五度弱</td>
<td>一百六十四度少</td>
<td>北三十三度太強</td>
</tr>
<tr>
<td>　</td>
<td>右樞</td>
<td>二度半強</td>
<td>北六十六度半強</td>
<td>二百零九度少弱</td>
<td>北六十六度少強</td>
</tr>
<tr>
<td>　</td>
<td>玉衡</td>
<td>三度半強</td>
<td>北五十四度少強</td>
<td>一百八十九度強</td>
<td>北五十八度少弱</td>
</tr>
<tr>
<td>　</td>
<td>西上相</td>
<td>六度強</td>
<td>北一十四度少強</td>
<td>一百六十三度半強</td>
<td>北二十二度半強</td>
</tr>
<tr>
<td>　</td>
<td>天記</td>
<td>六度半弱</td>
<td>南五十五度半</td>
<td>一百三十九度半強</td>
<td>南三十三度半</td>
</tr>
<tr>
<td>　</td>
<td>開陽</td>
<td>一十度少強</td>
<td>北五十六度少強</td>
<td>一百九十七度少弱</td>
<td>北五十七度少弱</td>
</tr>
<tr>
<td>　</td>
<td>五帝座</td>
<td>一十六度半弱</td>
<td>北一十二度少強</td>
<td>一百七十二度半</td>
<td>北二十六度太弱</td>
</tr>
<tr>
<td>　</td>
<td>常陳一</td>
<td>一十八度強</td>
<td>北四十度強</td>
<td>一百八十八度半</td>
<td>北四十度太強</td>
</tr>
<tr>
<td>　</td>
<td>翼宿一</td>
<td>一十八度半強</td>
<td>南二十二度太弱</td>
<td>一百六十度半弱</td>
<td>南一十六度少強</td>
</tr>
<tr>
<td>　</td>
<td>搖光</td>
<td>二十一度半強</td>
<td>北五十四度半弱</td>
<td>二百零三度少弱</td>
<td>北五十一度半</td>
</tr>
<tr>
<td>壽星</td>
<td>軫宿一</td>
<td>五度半強</td>
<td>南一十四度半弱</td>
<td>一百八十一度弱</td>
<td>南十五度半弱</td>
</tr>
<tr>
<td>　</td>
<td>長沙</td>
<td>八度半強</td>
<td>南一十八度少</td>
<td>一百八十度少強</td>
<td>南二十度強</td>
</tr>
<tr>
<td>　</td>
<td>角宿一</td>
<td>一十八度太弱</td>
<td>南二度</td>
<td>一百九十六度半弱</td>
<td>南九度少弱</td>
</tr>
<tr>
<td>　</td>
<td>大角</td>
<td>一十九度強</td>
<td>北三十一度強</td>
<td>二百零九度半強</td>
<td>北二十一度少弱</td>
</tr>
<tr>
<td>　</td>
<td>馬尾一</td>
<td>二十四度</td>
<td>南四十六度少弱</td>
<td>一百七十七度太強</td>
<td>南五十度強</td>
</tr>
<tr>
<td>　</td>
<td>亢宿一</td>
<td>二十九度少</td>
<td>北三度弱</td>
<td>二百零八度少弱</td>
<td>南八度半弱</td>
</tr>
<tr>
<td>大火</td>
<td>十字二</td>
<td>一度少強</td>
<td>南五十一度強</td>
<td>一百七十九度半弱</td>
<td>南五十七度半弱</td>
</tr>
<tr>
<td>　</td>
<td>貫索一</td>
<td>七度強</td>
<td>北四十四度半弱</td>
<td>二百二十九度太</td>
<td>北二十八度</td>
</tr>
<tr>
<td>　</td>
<td>馬復一</td>
<td>七度太弱</td>
<td>南四十三度</td>
<td>一百九十三度半弱</td>
<td>南五十三度半</td>
</tr>
<tr>
<td>　</td>
<td>氐宿一</td>
<td>一十度弱</td>
<td>北半度弱</td>
<td>二百一十七度半</td>
<td>南一十四度半弱</td>
</tr>
<tr>
<td>　</td>
<td>氐宿四</td>
<td>一十四度少弱</td>
<td>北八度半強</td>
<td>二百二十四度少強</td>
<td>南八度弱</td>
</tr>
<tr>
<td>　</td>
<td>蜀</td>
<td>一十七度弱</td>
<td>北二十五度半強</td>
<td>二百三十一度半強</td>
<td>北七度太弱</td>
</tr>
<tr>
<td>　</td>
<td>騎官七</td>
<td>二十二度少弱</td>
<td>南二十九度</td>
<td>二百一十九度少強</td>
<td>南四十六度強</td>
</tr>
<tr>
<td>　</td>
<td>房宿一</td>
<td>二十七度太強</td>
<td>南五度半弱</td>
<td>二百三十四度少弱</td>
<td>南二十五度弱</td>
</tr>
<tr>
<td>　</td>
<td>房宿三</td>
<td>二十八度</td>
<td>北一度強</td>
<td>二百三十六度</td>
<td>南一十八度太弱</td>
</tr>
<tr>
<td>　</td>
<td>南門二</td>
<td>二十九度太弱</td>
<td>南四十一度少弱</td>
<td>二百二十一度少</td>
<td>南五十九度太弱</td>
</tr>
<tr>
<td>析木</td>
<td>心宿一</td>
<td>二度半強</td>
<td>南四度弱</td>
<td>二百三十九度太弱</td>
<td>南二十四度半強</td>
</tr>
<tr>
<td>　</td>
<td>心宿二</td>
<td>四度半強</td>
<td>南四度半弱</td>
<td>二百四十一度太弱</td>
<td>南二十五度半</td>
</tr>
<tr>
<td>　</td>
<td>三角形一</td>
<td>六度少強</td>
<td>南四十七度太強</td>
<td>二百二十四度半強</td>
<td>南六十七度太強</td>
</tr>
<tr>
<td>　</td>
<td>尾宿一</td>
<td>一十度強</td>
<td>南一十五度</td>
<td>二百四十五度太強</td>
<td>南三十六度太強</td>
</tr>
<tr>
<td>　</td>
<td>帝座</td>
<td>一十二度弱</td>
<td>北三十七度半弱</td>
<td>二百五十四度半弱</td>
<td>北一十五度弱</td>
</tr>
<tr>
<td>　</td>
<td>箕宿一</td>
<td>二十五度太弱</td>
<td>南六度半</td>
<td>二百六十五度強</td>
<td>南三十度弱</td>
</tr>
<tr>
<td>星紀</td>
<td>斗宿一</td>
<td>五度強</td>
<td>南三度太強</td>
<td>二百七十五度太弱</td>
<td>南二十七度少</td>
</tr>
<tr>
<td>　</td>
<td>天淵二</td>
<td>八度少強</td>
<td>南一十八度</td>
<td>二百八十度強</td>
<td>南四十一度少</td>
</tr>
<tr>
<td>　</td>
<td>天淵一</td>
<td>九度</td>
<td>南二十三度</td>
<td>二百八十一度太</td>
<td>南四十六度少弱</td>
</tr>
<tr>
<td>　</td>
<td>織女一</td>
<td>九度太弱</td>
<td>北六十一度太強</td>
<td>二百七十四度半強</td>
<td>北三十八度半弱</td>
</tr>
<tr>
<td>　</td>
<td>河鼓二</td>
<td>二十六度半強</td>
<td>北二十九度少強</td>
<td>二百九十三度少弱</td>
<td>北八度弱</td>
</tr>
<tr>
<td>　</td>
<td>牛宿一</td>
<td>二十九度弱</td>
<td>北四度太弱</td>
<td>三百度強</td>
<td>南十六度弱</td>
</tr>
<tr>
<td>玄枵</td>
<td>鳥喙一</td>
<td>四度太強</td>
<td>南四十五度</td>
<td>三百一十七度半強</td>
<td>南六十一度太強</td>
</tr>
<tr>
<td>　</td>
<td>女宿一</td>
<td>六度半強</td>
<td>北八度少弱</td>
<td>三百零七度弱</td>
<td>南一十度太強</td>
</tr>
<tr>
<td>　</td>
<td>鶴一</td>
<td>一十一度弱</td>
<td>南三十二度半</td>
<td>三百二十五度太強</td>
<td>南四十八度半弱</td>
</tr>
<tr>
<td>　</td>
<td>虛宿一</td>
<td>一十八度少</td>
<td>北八度太弱</td>
<td>三百一十八度</td>
<td>南七度少弱</td>
</tr>
<tr>
<td>　</td>
<td>危宿一</td>
<td>二十八度少弱</td>
<td>北一十度太弱</td>
<td>三百二十六度太弱</td>
<td>南二度強</td>
</tr>
<tr>
<td>　</td>
<td>北落師門</td>
<td>二十八度半強</td>
<td>南二十一度</td>
<td>三百三十九度強</td>
<td>南三十一度半強</td>
</tr>
<tr>
<td>娵訾</td>
<td>天津四</td>
<td>初度少強</td>
<td>北六十度弱</td>
<td>三百零七少</td>
<td>北四十四度</td>
</tr>
<tr>
<td>　</td>
<td>蛇首一</td>
<td>六度半弱</td>
<td>南六十四度半弱</td>
<td>二十六度太</td>
<td>南六十三度太強</td>
</tr>
<tr>
<td>　</td>
<td>水委一</td>
<td>八度少弱</td>
<td>南五十九度</td>
<td>一十九度強</td>
<td>南五十九度太弱</td>
</tr>
<tr>
<td>　</td>
<td>室宿一</td>
<td>一十八度少強</td>
<td>北一十九度半弱</td>
<td>三百四十一度半強</td>
<td>北一十三度少</td>
</tr>
<tr>
<td>　</td>
<td>室宿二</td>
<td>二十四度少弱</td>
<td>北三十一度少弱</td>
<td>三百四十一度半</td>
<td>北二十六度強</td>
</tr>
<tr>
<td>　</td>
<td>土司空七</td>
<td>二十七度少強</td>
<td>南二十度太強</td>
<td>六度少弱</td>
<td>南二十度強</td>
</tr>
</tbody></table>
<p class="style15" id="online_toc_17"><a class="gg-link" href="#online_toc_17" onclick="return changeColor(this);"></a>黃赤宿度</p>
<p id="online_toc_18"><a class="gg-link" href="#online_toc_18" onclick="return changeColor(this);"></a>崇禎元年所測二十八宿黃赤度分，皆不合於古。夫星既依黃道行，而赤道與黃道斜交，其度不能無增減者，勢也。而黃道度亦有增減者，或推測有得失，抑恒星之行亦或各有遲速歟。謹列其數，以備參考。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>赤道宿度<span class="style7">周天三百六十度，每度六十分。黃道同。</span>　　黃道宿度</p>
<p id="online_toc_20"><a class="gg-link" href="#online_toc_20" onclick="return changeColor(this);"></a>角，一十一度四十四分。　　　一十度三十五分。<br/>
  亢，九度一十九分。　　　　　一十度四十分。<br/>
  氐，一十六度四十一分。　　　一十七度五十四分。<br/>
  房，五度二十八分。　　　　　四度四十六分。<br/>
  心，六度零九分。　　　　　　七度三十三分。<br/>
  尾，二十一度零六分。　　　　一十五度三十六分。<br/>
  箕，八度四十六分。　　　　　九度二十分。<br/>
  斗，二十四度二十四分。　　　二十三度五十一分。<br/>
  牛，六度五十分。　　　　　　七度四十一分。<br/>
  女，一十一度零七分。　　　　一十一度三十九分。<br/>
  虛，八度四十一分。　　　　　九度五十九分。<br/>
  危，一十四度五十三分。　　　二十度零七分。<br/>
  室，一十七度。　　　　　　　一十五度四十一分。<br/>
  壁，一十度二十八分。　　　　一十三度一十六分。<br/>
  奎，一十四度三十分。　　　　一十一度二十九分。<br/>
  婁，一十二度零四分。　　　　一十三度。<br/>
  胃，一十五度四十五分。　　　一十三度零一分。<br/>
  昴，一十度二十四分。　　　　八度二十九分。<br/>
  畢，一十六度三十四分。　　　一十三度五十八分。<br/>
  參，二十四分。　　　　　　　一度二十一分。<br/>
  觜，一十一度二十四分。　　　一十一度三十三分。<br/>
  井，三十二度四十九分。　　　三十度二十五分。<br/>
  鬼，二度二十一分。　　　　　五度三十分。<br/>
  柳，一十二度零四分。　　　　一十六度零六分。<br/>
  星，五度四十八分。　　　　　八度二十三分。<br/>
  張，一十七度一十九分。　　　一十八度零四分。<br/>
  翼，二十度二十八分。　　　　一十七度。<br/>
  軫，一十五度三十分。　　　　一十三度零三分。</p>
<p class="style15" id="online_toc_21"><a class="gg-link" href="#online_toc_21" onclick="return changeColor(this);"></a>黃赤宮界</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>十二宮之名見於爾雅，大抵皆依星宿而定。<span class="style7">如婁、奎為降婁，心為大火，朱鳥七宿為鶉首、鶉尾之類。</span>故宮有一定之宿，宿有常居之宮，由來尚矣。唐以後始用歲差，然亦天自為天，歲自為歲，宮與星仍舊不易。西洋之法，以中氣過宮，<span class="style7">如日躔冬至，即為星紀宮之類。</span>而恒星既有歲進之差，於是宮無定宿，而宿可以遞居各宮，此變古法之大端也。茲以崇禎元年各宿交宮之黃赤度，分列於左方，以志權輿云。</p>
<p id="online_toc_23"><a class="gg-link" href="#online_toc_23" onclick="return changeColor(this);"></a>赤道交宮宿度　　　　　　　　　　黃道交宮宿度<br/>
<span class="style13">  箕，三度零七分，入星紀。　　　　箕，四度一十七分，入星紀。<br/>
  斗，二十四度二十一分，入玄枵。　牛，一度零六分，入玄枵。<br/>
  危，三度一十九分，入娵訾。　　　危，一度四十七分，入娵訾。<br/>
  壁，一度二十六分，入降婁。　　　室，一十一度四十分，入降婁。<br/>
  婁，六度二十八分，入大梁。　　　婁，一度一十四分，入大梁。<br/>
  昴，八度三十九分，入實沈。　　　昴，五度一十三分，入實沈。<br/>
  觜，一十一度一十七分，入鶉首。　觜，一十一度二十五分，入鶉首。<br/>
  井，二十九度五十三分，入鶉火。　井，二十九度五十二分，入鶉火。<br/>
  張，六度五十一分，入鶉尾。　　　星，七度五十一分，入鶉尾。<br/>
  翼，一十九度三十二分，入壽星。　翼，一十一度二十四分，入壽星。<br/>
  亢，一度五十分，入大火。　　　　亢，初度四十六分，入大火。<br/>
  心，初度二十二分，入析木。　　　房，二度一十二分，入析木。</span></p>
<p class="style15" id="online_toc_24"><a class="gg-link" href="#online_toc_24" onclick="return changeColor(this);"></a>儀象</p>
<p id="online_toc_25"><a class="gg-link" href="#online_toc_25" onclick="return changeColor(this);"></a>璿璣玉衡為儀象之權輿，然不見用於三代。周禮有圭表、壺漏，而無璣衡，其制遂不可考。漢人創造渾天儀，謂即璣衡遺制，其或然歟。厥後代有制作，大抵以六合、三辰、四游、重環湊合者，謂之渾天儀；以實體圓球，繪黃赤經緯度，或綴以星宿者，謂之渾天象。其制雖有詳略，要亦青藍之別也。外此，則圭表、壺漏而已。迨元作簡儀、仰儀、闚几、景符之屬，制器始精詳矣。</p>
<p id="online_toc_26"><a class="gg-link" href="#online_toc_26" onclick="return changeColor(this);"></a>明太祖平元，司天監進水晶刻漏，中設二木偶人，能按時自擊鉦鼓，太祖以其無益而碎之。洪武十七年造觀星盤。十八年，設觀象臺於鷄鳴山。二十四年鑄渾天儀。正統二年，行在欽天監正皇甫仲和奏言：「南京觀象臺設渾天儀、簡儀、圭表以窺測七政行度，而北京乃止於齊化門城上觀測，未有儀象。乞令本監官往南京，用木做造，挈赴北京，以較驗北極出地高下，然後用銅別鑄，庶幾占測有憑。」從之。明年冬，乃鑄銅渾天儀、簡儀於北京。御製觀天器銘，其詞曰：「粵古大聖，體天施治，敬天以心，觀天以器。厥器伊何？璿璣玉衡。璣象天體，衡審天行。歷世代更，垂四千𥜥，沿制有作，其制寢備。即器而觀，六合外儀，陽經陰緯，方位可稽。中儀三辰，黃赤二道，日月暨星，運行可考。內儀四遊，橫簫中貫，南北東西，低昂旋轉。簡儀之作，爰代璣衡，制約用密，疏朗而精。外有渾象，反而觀諸，上規下矩，度數方隅。別有直表，其崇八尺，分至氣序，考景咸得。縣象在天，制器在人，測驗推步，靡忒毫分。昔作今述，為制彌工，既明且悉，用將無窮。惟天勤民，事天首務，民不失寧，天其予顧。政純於仁，天道以正，勒銘斯器，以勵予敬。」十一年，監宦言：「簡儀未刻度數，且地基卑下，窺測日星，為四面臺宇所蔽。圭表置露臺，光皆四散，影無定則。壺漏屋低，夜天池促，難以注水調品時刻。請更如法修造。」報可。明年冬，監正彭德清又言：「北京，北極出地度、太陽出入時刻與南京不同，冬夏晝長夜短亦異。今宮禁及官府漏箭皆南京舊式，不可用。」有旨，令內官監改造。景泰六年又造內觀象臺簡儀及銅壺。成化中，尚書周洪謨復請造璿璣玉衡，憲宗令自製以進。十四年，監臣請修晷影堂，從之。</p>
<p id="online_toc_27"><a class="gg-link" href="#online_toc_27" onclick="return changeColor(this);"></a>弘治二年，監正吳昊言：「考驗四正日度，黃赤二道應交於壁軫。觀象臺舊制渾儀，黃赤二道交於奎軫，不合天象，其南北兩軸不合兩極出入之度，窺管又不與太陽出沒相當，故雖設而不用。所用簡儀則郭守敬遺制，而北極雲柱差短，以測經星去極，亦不能無爽。請修改或別造，以成一代之制。」事下禮部，覆議令監副張紳造木樣，以待試驗，黃道度許修改焉。正德十六年，漏刻博士朱裕復言：「晷表尺寸不一，難以準測，而推算曆數用南京日出分秒，似相矛盾。請敕大臣一員總理其事，鑄立銅表，考四時日中之影。仍於河南陽城察舊立土圭，以合今日之晷，及分立圭表於山東、湖廣、陝西、大名等處，以測四方之影。然後將內外晷影新舊曆書錯綜參驗，撰成定法，庶幾天行合而交食不謬。」疏入不報。嘉靖二年修相風杆及簡、渾二儀。七年始立四丈木表以測晷影，定氣朔。由是欽天監之立運儀、正方案、懸晷、偏晷、盤晷諸式具備於觀象臺，一以元法為斷。</p>
<p id="online_toc_28"><a class="gg-link" href="#online_toc_28" onclick="return changeColor(this);"></a>萬曆中，西洋人利瑪竇制渾儀、天球、地球等器。仁和李之藻撰渾天儀說，發明製造施用之法，文多不載。其製不外於六合、三辰、四游之法。但古法北極出地，鑄為定度，此則子午提規，可以隨地度高下，於用為便耳。</p>
<p id="online_toc_29"><a class="gg-link" href="#online_toc_29" onclick="return changeColor(this);"></a>崇禎二年，禮部侍郎徐光啟兼理曆法，請造象限大儀六，紀限大儀三，平懸渾儀三，交食儀一，列宿經緯天球一，萬國經緯地球一，平面日晷三，轉盤星晷三，候時鐘三，望遠鏡三。報允。已，又言：<br/>
    　　
    <br/>
    　　 定時之法，當議者五事：一曰壺漏，二曰指南鍼，二曰表臬，四曰儀，五曰晷。</p>
<p id="online_toc_30"><a class="gg-link" href="#online_toc_30" onclick="return changeColor(this);"></a>　　漏壺，水有新舊滑濇則遲疾異，漏管有時塞時磷則緩急異。正漏之初，必於正午初刻。此刻一誤，靡所不誤。故壺漏特以濟晨昏陰晦儀晷表臬所不及，而非定時之本。</p>
<p id="online_toc_31"><a class="gg-link" href="#online_toc_31" onclick="return changeColor(this);"></a>　　指南鍼，術人用以定南北，辨方正位咸取則焉。然鍼非指正子午，曩云多偏丙午之間。以法考之，各地不同。在京師則偏東五度四十分。若憑以造晷，冬至午正先天一刻四十四分有奇，夏至午正先天五十一分有奇。</p>
<p id="online_toc_32"><a class="gg-link" href="#online_toc_32" onclick="return changeColor(this);"></a>　　若表臬者，即考工匠人置槷之法，識日出入之影，參諸日中之影，以正方位。今法置小表於地平，午正前後累測日影，以求相等之兩長影為東西，因得中間最短之影為正子午，其術簡甚。</p>
<p id="online_toc_33"><a class="gg-link" href="#online_toc_33" onclick="return changeColor(this);"></a>　　儀者，本臺故有立運儀，測驗七政高度。臣用以較定子午，於午前屢測太陽高度，因最高之度，即得最短之影，是為南北正線。</p>
<p id="online_toc_34"><a class="gg-link" href="#online_toc_34" onclick="return changeColor(this);"></a>　　既定子午卯酉之正線，因以法分布時刻，加入節氣諸線，即成平面日晷。又今所用員石欹晷是為赤道晷，亦用所得正子午線較定。此二晷皆可得天之正時刻，所為晝測日也。若測星之晷，實周禮夜考極星之法。然古時北極星正當不動之處，今時久漸移，已去不動處三度有奇，舊法不可復用。故用重盤星晷，上書時刻，下書節氣，仰測近極二星即得時刻，所謂夜測星也。</p>
<p id="online_toc_35"><a class="gg-link" href="#online_toc_35" onclick="return changeColor(this);"></a>七年，督修曆法右參政李天經言：</p>
<p id="online_toc_36"><a class="gg-link" href="#online_toc_36" onclick="return changeColor(this);"></a>　　輔臣光啟言定時之法，古有壺漏，近有輪鐘，二者皆由人力遷就，不如求端於日星，以天合天，乃為本法，特請製日晷、星晷、望遠鏡三器。臣奉命接管，敢先言其略。</p>
<p id="online_toc_37"><a class="gg-link" href="#online_toc_37" onclick="return changeColor(this);"></a>　　日晷者，礱石為平面，界節氣十三線，內冬夏二至各一線，其餘日行相等之節氣，皆兩節氣同一線也。平面之周列時刻線，以各節氣太陽出入為限。又依京師北極出地度，範為三角銅表置其中。表體之全影指時刻，表中之銳影指節氣。此日晷之大略也。</p>
<p id="online_toc_38"><a class="gg-link" href="#online_toc_38" onclick="return changeColor(this);"></a>　　星晷者，治銅為柱，上安重盤。內盤鐫周天度數，列十二宮以分節氣，外盤鐫列時刻，中橫刻一縫，用以窺星。法將外盤子正初刻移對內盤節氣，乃轉移銅盤北望帝星與句陳大星，使兩星同見縫中，即視盤面銳表所指，為正時刻。此星晷之大略也。</p>
<p id="online_toc_39"><a class="gg-link" href="#online_toc_39" onclick="return changeColor(this);"></a>　　若夫望遠鏡，亦名窺筩，其制虛管層疊相套，使可伸縮，兩端俱用玻璃，隨所視物之遠近以為長短。不但可以窺天象，且能攝數里外物如在目前，可以望敵施砲，有大用焉。<br/>
    　　
    <br/>
    　　 至於日晷、星晷皆用措置得宜，必須築臺，以便安放。</p>
<p id="online_toc_40"><a class="gg-link" href="#online_toc_40" onclick="return changeColor(this);"></a>帝命太監盧維寧、魏國徵至局驗試用法。</p>
<p id="online_toc_41"><a class="gg-link" href="#online_toc_41" onclick="return changeColor(this);"></a>明年，天經又請造沙漏。明初，詹希元以水漏至嚴寒水凍輒不能行，故以沙代水。然沙行太疾，未協天運，乃以斗輪之外復加四輪，輪皆三十六齒。厥後周述學病其竅太小，而沙易堙，乃更制為六輪，其五輪悉三十齒，而微裕其竅，運行始與晷協。天經所請，殆其遺意歟。</p>
<p id="online_toc_42"><a class="gg-link" href="#online_toc_42" onclick="return changeColor(this);"></a>夫制器尚象，乃天文家之首務。然精其術者可以因心而作。故西洋人測天之器，其名未易悉數，內渾蓋、簡平二儀其最精者也。其說具見全書，茲不載。</p>
<p class="style15" id="online_toc_43"><a class="gg-link" href="#online_toc_43" onclick="return changeColor(this);"></a>極度晷影</p>
<p id="online_toc_44"><a class="gg-link" href="#online_toc_44" onclick="return changeColor(this);"></a>宣城梅文鼎曰：</p>
<p id="online_toc_45"><a class="gg-link" href="#online_toc_45" onclick="return changeColor(this);"></a>　　極度晷影常相因。知北極出地之高，即可知各節氣午正之影。測得各節氣午正之影，亦可知北極之高。然其術非易易也。圭表之法，表短則分秒難明，表長則影虛而淡。郭守敬所以立四丈之表，用影符以取之也。日體甚大，豎表所測者日體上邊之影，橫表所測者日體下邊之影，皆非中心之數，郭守敬所以於表端架橫梁以測之也，其術可謂善矣。但其影符之制，用銅片鑽鍼芥之孔，雖前低後仰以向太陽，但太陽之高低每日不同，銅片之欹側安能俱合。不合，則光不透，臨時遷就而日已西移矣。須易銅片以圓木，左右用兩板架之，如車軸然，則轉動甚易。更易圓孔以直縫，而用始便也。然影符止可去虛淡之弊，而非其本。必須正其表焉，平其圭焉，均其度焉，三者缺一不可以得影。三者得矣，而人心有粗細，目力有利鈍，任事有誠偽，不可不擇也。知乎此，庶幾晷影可得矣。<br/>
    　
    <br/>
    　　 西洋之法又有進焉。謂地半徑居日天半徑千餘分之一，則地面所測太陽之高，必少於地心之實高，於是有地半徑差之加。近地有清蒙氣，能升卑為高，則晷影所推太陽之高，或多於天上之實高，於是又有清蒙差之減。是二差者，皆近地多而漸高漸減，以至於無，地半徑差至天頂而無，清蒙差至四十五度而無也。</p>
<p id="online_toc_46"><a class="gg-link" href="#online_toc_46" onclick="return changeColor(this);"></a>崇禎初，西洋人測得京省北極出地度分：北京四十度，<span class="style7">周天三百六十度，度六十分立算，下同。</span>南京三十二度半，山東三十七度，山西三十八度，陝西三十六度，河南三十五度，浙江三十度，江西二十九度，湖廣三十一度，四川二十九度，廣東二十三度，福建二十六度，廣西二十五度，雲南二十二度，貴州二十四度。<span class="style7">以上極度，惟兩京、江西、廣東四處皆係實測，其餘則據地圖約計之。</span>又以十二度度六十分之表測京師各節氣午正日影：夏至三度三十三分，芒種、小暑三度四十二分，小滿、大暑四度十五分，立夏、立秋五度六分，穀雨、處暑六度二十三分，清明、白露八度六分，春秋分十度四分，驚蟄、寒露十二度二十六分，雨水、霜降十五度五分，立春、立冬十七度四十七分，大寒、小雪二十度四十七分，小寒、大雪二十三度三十分，冬至二十四度四分。</p>
<p class="style15" id="online_toc_47"><a class="gg-link" href="#online_toc_47" onclick="return changeColor(this);"></a>東西偏度</p>
<p id="online_toc_48"><a class="gg-link" href="#online_toc_48" onclick="return changeColor(this);"></a>以京師子午線為中，而較各地所偏之度。凡節氣之早晚，月食之先後，胥視此。蓋人各以見日出入為東西為卯酉，以日中為南為午。而東方見日早，西方見日遲。東西相距三十度則差一時。<span class="style7">東方之午乃西方之巳，西方之午乃東方之未也。</span>相距九十度則差三時。<span class="style7">東方之午乃西方之卯，西方之午乃東方之酉也。</span>相距一百八十度則晝夜時刻俱反對矣。<span class="style7">東方之午乃西方之子。</span>西洋人湯若望曰：「天啟三年九月十五夜，戌初初刻望，月食，京師初虧在酉初一刻十二分，而西洋意大里雅諸國望在晝，不見。推其初虧在巳正三刻四分，相差三時二刻八分，以里差計之，殆距京師之西九十九度半也。故欲定東西偏度，必須兩地同測一月食，較其時刻。若早六十分時之二則為偏西一度，遲六十分時之二則為偏東一度。<span class="style7">節氣之遲早亦同。</span>今各省差數未得測驗，據廣輿圖計里之方約略條列，或不致甚舛也。南京應天府、福建福州府並偏東一度，山東濟南府偏東一度十五分，山西太原府偏西六度，湖廣武昌府、河南開封府偏西三度四十五分，陝西西安府、廣西桂林府偏西八度半，浙江杭州府偏東三度，江西南昌府偏西二度半，廣東廣州府偏西五度，四川成都府偏西十三度，貴州貴陽府偏西九度半，雲南雲南府偏西十七度。」</p>
<blockquote>
<p id="online_toc_49"><a class="gg-link" href="#online_toc_49" onclick="return changeColor(this);"></a>右偏度，載崇禎曆書交食曆指。其時開局修曆，未暇分測，度數實多未確，存之以備考訂云。</p>
</blockquote>
<p class="style15" id="online_toc_50"><a class="gg-link" href="#online_toc_50" onclick="return changeColor(this);"></a>中星</p>
<p id="online_toc_51"><a class="gg-link" href="#online_toc_51" onclick="return changeColor(this);"></a>古今中星不同，由於歲差。而歲差之說，中西復異。中法謂節氣差而西，西法謂恒星差而東，然其歸一也。今將李天經、湯若望等所推崇禎元年京師昏旦時刻中星列於後。</p>
<p id="online_toc_52"><a class="gg-link" href="#online_toc_52" onclick="return changeColor(this);"></a>春分，戌初二刻五分昏，北河三中；寅正一刻一十分旦，尾中。清明，戌初三刻十三分昏，七星偏東四度；<span class="style7">昏旦時或無正中之星，則取中前、中後之大星用之。距中三度以內者，為時不及一刻，可勿論。四度以上，去中稍遠，故紀其偏度焉。</span>寅正初刻二分旦，帝座中。穀雨，戌正一刻七分昏，翼偏東七度；寅初二刻八分旦，箕偏東四度。立夏，戌正三刻二分昏，軫偏東五度；寅初初刻十三分旦，箕偏西四度。小滿，亥初初刻十二分昏，角中；丑正三刻三分旦，箕中。芒種，亥初一刻十二分昏，大角偏西六度；丑正二刻三分旦，河鼓二中。</p>
<p id="online_toc_53"><a class="gg-link" href="#online_toc_53" onclick="return changeColor(this);"></a>夏至，亥初二刻五分昏，房中；丑正一刻一十分旦，須女中。小暑，亥初一刻十二分昏，尾中；丑正二刻三分旦，危中。大暑，亥初初刻十二分昏，箕偏東七度；丑正三刻三分旦，營室中。立秋，戌正三刻二分昏，箕中；寅初三刻十三分旦，婁偏東六度。處暑，戌正一刻七分昏，織女一中；寅初二刻八分旦，婁中。白露，戌初三刻十三分昏，河鼓二偏東四度；寅正初刻二分旦，昴偏東四度。</p>
<p id="online_toc_54"><a class="gg-link" href="#online_toc_54" onclick="return changeColor(this);"></a>秋分，戌初二刻五分昏，河鼓二中；寅正一刻十一分旦，畢偏西五度。寒露，戌初初刻十四分昏，牽牛中；寅正三刻一分旦，參四中。霜降，酉正三刻十一分昏，須女偏西五度；卯初初刻四分旦，南河三偏東六度。立冬，酉正二刻一十分昏，危偏東四度；卯初一刻五分旦，輿鬼中。小雪，酉正一刻十二分昏，營室偏東七度；卯初二刻二分旦，張中。大雪，酉正一刻五分昏，營室偏西八度；卯初二刻一十分旦，翼中。</p>
<p id="online_toc_55"><a class="gg-link" href="#online_toc_55" onclick="return changeColor(this);"></a>冬至，酉正一刻二分昏，土司空中；卯初二刻十三分旦，五帝座中。小寒，酉正一刻五分昏，婁中；卯初二刻一十分旦，角偏東五度。大寒，酉正一刻十三分昏，天囷一中；卯初二刻二分旦，亢中。立春，酉正二刻一十分昏，昴偏西六度；卯初一刻五分旦，氐中。雨水，酉正三刻十一分昏，參七中；卯初初刻四分旦，貫索一中。驚蟄，戌初初刻十四分昏，天狼中；寅正三刻一分旦，心中。</p>
<p class="style15" id="online_toc_56"><a class="gg-link" href="#online_toc_56" onclick="return changeColor(this);"></a>分野</p>
<p id="online_toc_57"><a class="gg-link" href="#online_toc_57" onclick="return changeColor(this);"></a>周禮保章氏以星土辨九州之地，所封之域皆有分星，以觀妖祥。唐貞觀中，李淳風撰法象志，因漢書十二次度數以唐州縣配，而一行則以為天下山河之象，存乎南北兩界，其說詳矣。洪武十七年，大明清類天文分野書成，頒賜秦、晉二王。其書大略謂「晉天文志分野始角、亢者，以東方蒼龍為首也。唐始女、虛、危者，以十二支子為首也。今始斗、牛者，以星紀為首也。古言天者皆由斗、牛以紀星，故曰星紀，是之取耳。」茲取其所配直隸十三布政司府州縣衞及遼東都司分星錄之。</p>
<p id="online_toc_58"><a class="gg-link" href="#online_toc_58" onclick="return changeColor(this);"></a>斗三度至女一度，星紀之次也。直隸所屬之應天、太平、寧國、鎮江、池州、徽州、常州、蘇州、松江九府，暨廣德州，屬斗分。鳳陽府壽、滁、六安三州，泗州之盱眙、天長二縣，揚州府高郵、通、泰三州，廬州府無為州，安慶府和州，皆斗分。淮安府，斗、牛分。浙江布政司所屬之杭州、湖州、嘉興、嚴州、紹興、金華、衢州、處州、寧波九府皆牛、女分。台州、溫州二府，斗、牛、須、女分。江西布政司所屬皆斗分。福建布政司所屬皆牛、女分。廣東布政司所屬之廣州府亦牛、女分。惠州，女分。肇慶、南雄二府，德慶州，皆牛、女分。潮州府，牛分。雷州、瓊州二府，崖、儋、萬三州，高州府化州，廣西布政司所屬梧州府之蒼梧、藤、岑溪、容四縣，皆牛、女分。</p>
<p id="online_toc_59"><a class="gg-link" href="#online_toc_59" onclick="return changeColor(this);"></a>女二度至危十二度，玄枵之次也。山東布政司所屬之濟南府樂安、德、濱三州，皆危分。泰安州、青州府，皆虛、危分。萊州府膠州、登州府寧海州、東昌府高塘州，皆危分。東平州之陽穀、東阿、平陰三縣，北平布政司所屬之滄州，皆須、女、虛、危分。</p>
<p id="online_toc_60"><a class="gg-link" href="#online_toc_60" onclick="return changeColor(this);"></a>危十三度至奎一度，娵訾之次也。河南布政司所屬之衞輝、彰德、懷慶三府，北平之大名府開州，山東東昌之濮州，館陶、冠、臨清三縣，東平州之汶上、壽張二縣，皆室、壁分。</p>
<p id="online_toc_61"><a class="gg-link" href="#online_toc_61" onclick="return changeColor(this);"></a>奎二度至胃三度，降婁之次也。山東濟寧府之兗州滕、嶧二縣，青州府之莒州、安邱、諸城、蒙陰三縣，濟南府之沂州，直隸鳳陽府之泗、邳二州，五河、虹、懷遠三縣，淮安府之海州，桃源、清河、沭陽三縣，皆奎、婁分。</p>
<p id="online_toc_62"><a class="gg-link" href="#online_toc_62" onclick="return changeColor(this);"></a>胃四度至畢六度，大梁之次也。北平之真定府，昴、畢分。定、冀二州，皆昴分。晉、深、趙三州，皆畢分。廣平、順德二府，皆昴分。祁州，昴、畢分。河南彰德府之磁州，山東高唐州之恩縣，山西布政司所屬之大同府應、朔、渾源、蔚四州，皆昴、畢分。</p>
<p id="online_toc_63"><a class="gg-link" href="#online_toc_63" onclick="return changeColor(this);"></a>畢七度至井八度，實沈之次也。山西之太原府石、忻、代、平定、保德、岢嵐六州，平陽府，皆參分。絳、蒲、吉、隰、解、霍六州皆觜、參分。澤、汾二州，皆參分。潞、沁、遼三州，皆參、井分。</p>
<p id="online_toc_64"><a class="gg-link" href="#online_toc_64" onclick="return changeColor(this);"></a>井九度至柳三度，鶉首之次也。陝西布政司所屬之西安府同、華、乾、耀、邠五州，鳳翔府隴州，延安府鄜、綏德、葭三州，漢中府金州，臨洮、平涼二府，靜寧州，皆井、鬼分。涇州，鬼分。慶陽府寧州，鞏昌府階、徽、秦三州，皆井、鬼分。四川布政司所屬惟綿州觜分，合州參、井分，餘皆井、鬼分。雲南布政司所屬皆井、鬼分。</p>
<p id="online_toc_65"><a class="gg-link" href="#online_toc_65" onclick="return changeColor(this);"></a>柳四度至張十五度，鶉火之次也。河南之河南府陝州，皆柳分。南陽府鄧、汝、裕三州，汝寧府之信陽、羅山二縣，開封府之均、許二州，陝西西安府之商縣，華州之洛南縣，湖廣布政司所屬德安府之隨州，襄陽府之均州、光化縣，皆張分。</p>
<p id="online_toc_66"><a class="gg-link" href="#online_toc_66" onclick="return changeColor(this);"></a>張十六度至軫九度，鶉尾之次也。湖廣之武昌府興國州，荊州府歸、夷陵、荊門三州，黃州府蘄州，襄陽、德安二府，安陸、沔陽二州，皆翼、軫分。長沙府軫旁小星曰長沙，應其地。衡州府桂陽州，永州府全、道二州，岳州、常德二府，澧州，辰州府沅州，漢陽府靖、郴二州，寶慶府武岡、鎮遠二州，皆翼、軫分。廣西所屬除梧州府之蒼梧、藤、容、岑溪四縣屬牛、女分，餘皆翼、軫分。廣東之連州、廉州府欽州、韶州府，皆翼、軫分。</p>
<p id="online_toc_67"><a class="gg-link" href="#online_toc_67" onclick="return changeColor(this);"></a>軫十度至氐一度，壽星之次也。河南之開封府，角、亢分。鄭州，氐分。陳州，亢分。汝寧府光州，懷慶府之孟、濟源、溫三縣，直隸壽州之霍邱縣，皆角、亢、氐分。</p>
<p id="online_toc_68"><a class="gg-link" href="#online_toc_68" onclick="return changeColor(this);"></a>氐二度至尾二度，大火之次也。河南開封府之杞、太康、儀封、蘭陽四縣，歸德、睢二州，山東之濟寧府，皆房、心分。直隸鳳陽府之潁州，房分。徐、宿二州，壽州之蒙城縣，潁州之亳縣，皆房、心分。</p>
<p id="online_toc_69"><a class="gg-link" href="#online_toc_69" onclick="return changeColor(this);"></a>尾三度至斗二度，析木之次也。北平之北平府，尾、箕分。涿、通、薊三州，皆尾分。霸州、保定府，皆尾、箕分。易、安二州，皆尾分。河間府、景州，皆尾、箕分。永平府，尾分。灤州，尾、箕分。遼東都指揮司，尾、箕分。朝鮮，箕分。</p>
</div>
<!-- end .main --></div>
<!-- end #main --></div>
</div>
</body></html>