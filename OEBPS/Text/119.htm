<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-明史-卷一百一十九‧列傳第七 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷一百一十九 ‧ 列傳第七</h1>　
     <span class="style11">諸王四</span>
<hr/>
<p class="style11">仁宗諸子<br/>
      鄭王瞻埈<span class="style3">廬江王載堙</span>　越王瞻墉　蘄王瞻垠　襄王瞻墡<span class="style3">棗陽王祐楒</span>　荊王瞻堈　淮王瞻墺　滕王瞻塏　梁王瞻垍　衞王瞻埏</p>
<p class="style11">英宗諸子<br/>
      德王見潾　許王見淳　秀王見澍　崇王見澤　吉王見浚　忻王見治　徽王見沛</p>
<p class="style11">景帝子<br/>
      懷獻太子見濟</p>
<p class="style11">憲宗諸子<br/>
      悼恭太子祐極　岐王祐棆　益王祐檳　衡王祐楎<span class="style3">新樂王載壐</span>　雍王祐橒　壽王祐榰　汝王祐梈　涇王祐橓　榮王祐樞　申王祐楷</p>
<p class="style11">孝宗子<br/>
      蔚王厚煒</p>
<p>仁宗十子。昭皇后生宣宗、越王瞻墉、襄王瞻墡。李賢妃生鄭王瞻埈、蘄王瞻垠、淮王瞻墺。張順妃生荊王瞻堈。郭貴妃生滕王瞻塏、梁王瞻垍、衞王瞻埏。</p>
<p>鄭靖王瞻埈，仁宗第二子。永樂二十二年九月封。仁宗崩，皇后命與襄王監國，以待宣宗。宣德元年，帝征樂安，仍命與襄王居守。四年就藩鳳翔。正統八年詔遷懷慶，留京邸，明年之國。瞻埈暴厲，數斃人杖下。英宗以御史周瑛為長史，稍戢。成化二年薨。子簡王祁鍈嗣。祁鍈之為世子也，襄王朝京師，經新鄉，祁鍈不請命，遣長史往迎。英宗聞之，不悅，賜書責讓。及嗣王，多不法，又待世子寡恩。長史江萬程諫，被責辱，萬程以聞。帝遣英國公張懋、太監王允中齎敕往諭，始上書謝罪。弘治八年薨。世子見滋母韓妃不為祁鍈所禮，見滋悒悒先卒。子康王祐枔嗣，正德二年薨。無子，從弟懿王祐檡嗣，十六年薨。子恭王厚烷嗣。</p>
<p>世宗幸承天，厚烷迎謁於新鄉，加祿三百石。疏奏母閻太妃貞孝事蹟。詔付史館。其後帝修齋醮，諸王爭遣使進香，厚烷獨不遣。嘉靖二十七年七月上書，請帝修德講學，進居敬、窮理、克己、存誠四箴，演連珠十章，以神仙、土木為規諫。語切直。帝怒，下其使者於獄。詔曰：「前宗室有謗訕者置不治，茲復效尤。王，今之西伯也，欲為為之。」後二年而有祐橏之事，厚烷遂獲罪。</p>
<p>初，祁鍈有子十人，世子見滋，次盟津王見濍，次東垣王見𣹟。見濍母有寵於祁鍈，規奪嫡，不得，竊世子金冊以去。祁鍈索之急，因怨不復朝，所為益不法。祁鍈言之憲宗，革為庶人。及康王薨，無子，見濍子祐橏應及，以前罪廢，乃立東垣王子祐檡。至是祐橏求復郡王爵，怨厚烷不為奏，乘帝怒，摭厚烷四十罪，以叛逆告。詔駙馬中官即訊。還報反無驗，治宮室名號擬乘輿則有之。帝怒曰：「厚烷訕朕躬，在國驕傲無禮，大不道。」削爵，錮之鳳陽。隆慶元年復王爵，增祿四百石。厚烷自少至老，布衣蔬食。</p>
<p>世子載堉篤學有至性，痛父非罪見繫，築土室宮門外，席藳獨處者十九年。厚烷還邸，始入宮。萬曆十九年，厚烷薨。載堉曰：「鄭宗之序，盟津為長。前王見濍，既錫諡復爵矣，爵宜歸盟津。」後累疏懇辭。禮臣言：「載堉雖深執讓節，然嗣鄭王已三世，無中更理，宜以載堉子翊錫嗣。」載堉執奏如初，乃以祐橏之孫載壐嗣，而令載堉及翊錫以世子、世孫祿終其身，子孫仍封東垣王。二十二年正月，載堉上疏，請宗室皆得儒服就試，毋論中外職，中式者視才品器使。詔允行。明年又上曆算歲差之法，及所著樂律書，考辨詳確，識者稱之。卒諡端清。崇禎中，載壐子翊鍾以罪賜死，國除。</p>
<p>廬江王載堙，簡王元孫也。崇禎十七年二月，賊陷懷慶，載堙整冠服，端坐堂上。賊至，被執，欲屈之。厲聲曰：「吾天朝藩王，肯降汝逆賊耶！」詬罵不屈，遇害。賊執其長子翊檭，擁之北行。三月過定興，於旅店作絕命詞，遂不食死。</p>
<p>越靖王瞻墉，仁宗第三子。永樂二十二年封衢州。未之藩，宣宗賜以昌平莊田。正統四年薨。妃吳氏殉，諡貞惠。無後。</p>
<p>蘄獻王瞻垠，仁宗第四子。初封靜樂王。永樂十九年薨，諡莊獻。仁宗即位，追加封諡。無後。</p>
<p>襄憲王瞻墡，仁宗第五子。永樂二十二年封。莊敬有令譽。宣德四年就藩長沙。正統元年徙襄陽。英宗北狩，諸王中，瞻墡最長且賢，衆望頗屬。太后命取襄國金符入宮，不果召。瞻墡上書，請立皇長子，令郕王監國，募勇智士迎車駕。書至，景帝立數日矣。英宗還京師，居南內，又上書景帝宜旦夕省膳問安，率羣臣朔望見，無忘恭順。</p>
<p>英宗復辟，石亨等誣于謙、王文有迎立外藩語，帝頗疑瞻墡。久之，從宮中得瞻墡所上二書，而襄國金符固在太后閣中。乃賜書召瞻墡，比二書於金縢。入朝，宴便殿，避席請曰：「臣過汴，汴父老遮道，言按察使王槩賢，以誣逮詔獄，願皇上加察。」帝立出槩，命為大理卿。詔設襄陽護衞，命有司為王營壽藏。及歸，帝親送至午門外，握手泣別。瞻墡逡巡再拜，帝曰：「叔父欲何言？」頓首曰：「萬方望治如饑渴，願省刑薄斂。」帝拱謝曰：「敬受教。」目送出端門乃還。四年復入朝。命百官朝王於邸，詔王詣昌平謁三陵。及辭歸，禮送加隆，且敕王歲時與諸子得出城遊獵，蓋異數也。六年又召，以老辭。歲時存問，禮遇之隆，諸藩所未有。成化十四年薨。</p>
<p>子定王祁鏞嗣，弘治元年薨。子簡王見淑嗣，三年薨。子懷王祐材嗣。好鷹犬，蓄善馬，往返南陽八百里，日猶未晡。妃父井海誘使殺人。孝宗戒諭，戍海及其左右。祐材好道術，賜予無節，又嘗與興邸爭地，連逮七十餘家，獄久不決。大理卿汪綸兩解之，乃得已。十七年薨。弟康王祐櫍嗣，亦好道術。嘉靖二十九年薨。無子，從子莊王厚熲由陽山王嗣，定王曾孫也。</p>
<p>時王邸災，先世蓄積一空。厚熲折節為恭儉，節祿以餉邊，進金助三殿工。兩賜書幣。事嫡母王太妃及生母潘太妃，以孝聞。潘卒，殯之東偏。王太妃曰：「汝母有子，社稷是賴，無以我故避正寢。」厚熲泣曰：「臣不敢以非禮加臣母。」及葬，跣足扶櫬五十里。士大夫過襄者，皆為韋布交。四十五年薨。子靖王載堯嗣，萬曆二十三年薨。子翊銘嗣。崇禎十四年，張獻忠陷襄陽，遇害。</p>
<p>初，大學士楊嗣昌之視師也，以襄陽為軍府，增堞浚隍，貯五省餉金及弓刀火器。是年二月，獻忠邀殺嗣昌使於道，奪其符驗，以數十騎紿入襄城。夜半火作，遲明，賊大至。執翊銘南城樓，屬卮酒曰：「王無罪，王死，嗣昌得以死償王。」遂殺王及貴陽王常法，火城樓，焚其屍。賊去，僅拾顱骨數寸，妃妾輩死者四十三人。福清王常澄、進賢王常淦走免。事聞，帝震悼，命所司備喪禮，諡曰忠王。嗣昌朝惠王於荊州，謁者謝之曰：「先生惠顧寡人，願先之襄陽。」謂襄城之破，罪在嗣昌也。十七年以常澄嗣襄王，寄居九江，後徙汀州，不知所終。</p>
<p>棗陽王祐楒，憲王曾孫也，材武善文章，博涉星曆醫卜之書。嘉靖初上書，請考興獻帝。世宗以其議發自宗人，足厭服羣心，褒之。更請除宗人祿，使以四民業自為生，賢者用射策應科第。寢不行。時襄王祐櫍病廢不事事，承奉邵亨挾權自恣，至捶死鎮寧王舅。祐楒誘致之，抉其目。帝遣大理少卿袁宗儒偕中官、錦衣往訊。亨論死，祐楒坐奪爵。帝幸承天，念祐楒前疏，復之。</p>
<p>荊憲王瞻堈，仁宗第六子。永樂二十二年封。宣德四年就藩建昌。宮中有巨蛇，蜿蜒自梁垂地，或凭王座。瞻堈大懼，請徙。正統十年徙蘄州。景泰二年上書請朝上皇。不許。四年薨。子靖王祁鎬嗣，天順五年薨。子見潚嗣。</p>
<p>靖王三子，長見潚，次都梁王見溥、樊山王見澋。見潚與見溥同母，怨母之暱見溥也，錮母，奪其衣食，竟死，出柩於竇。召見溥入後園，箠殺之。紿其妃何氏入宮，逼淫之。從弟都昌王見潭妻茆氏美，求通焉。見潭母馬氏防之嚴，見潚髠馬氏鞭之，囊土壓見潭死，械繫茆妃入宮。嘗集惡少年，輕騎微服，涉漢水，掠人妻女。見澋懼其及也，密聞於孝宗，召至京。帝御文華門，命廷臣會鞫。見潚引伏，廢為庶人，錮西內。居二年，見潚從西內摭奏見澋罪，誣其與楚府永安王謀不軌。帝遣使往按問，不實。見澋更奏見潚嘗私造弓弩，與子祐柄有異謀。驗之實，賜見潚死，廢祐柄，而以見溥子祐橺嗣為荊王。時弘治七年也。十七年薨，諡曰和。</p>
<p>子端王厚烇嗣。性謙和，銳意典籍。嘉靖中病，辭祿。不允，令富順王厚焜攝朝謁。厚焜，和王第二子，與弟永新王厚熿以能詩善畫名。厚烇子永定王載墭長，厚焜即謝攝事，人尤以為賢。嘉靖三十二年，厚烇薨。載墭已前卒，其子恭王翊鉅嗣。</p>
<p>荊自靖王諸子交惡，失令譽。及厚烇兄弟感先世家難，以禮讓訓飭宗人。見澋曾孫載埁尤折節恭謹，以文行稱。郡王女例請祿於朝，載埁四女皆妻士人，不請封。嘗上應詔、正禮二疏。不報。讀易窮理，著大隱山人集。子翊<img alt="金氐" src="../Images/fc939.gif"/>、翊<img alt="厂林金" src="../Images/a2427.jpg"/>、翊<img alt="朔金" src="../Images/a2417.gif"/>皆工詩，兄弟嘗共處一樓，號花萼社。翊鉅表載埁賢以訓諸子。諸子不率教，世子常泠尤殘恣。翊鉅言於朝，革為庶人。</p>
<p>隆慶四年，翊鉅薨。次子常𣵧嗣，萬曆四年薨。無子，弟康王常泴由安城王嗣，萬曆二十五年薨。子定王由樊嗣，天啟二年薨。子慈<img alt="垔火" src="../Images/a2428.gif"/>嗣。崇禎時，流賊革裏眼、左金王詭降於楚帥。慈<img alt="垔火" src="../Images/a2428.gif"/>欲與為好，召宴，盛陳女樂。十六年正月，張獻忠陷蘄州，慈<img alt="垔火" src="../Images/a2428.gif"/>先一月薨。賊圍王宮，盡掠其所見妓樂去。</p>
<p>淮靖王膽墺，仁宗第七子。永樂二十二年封。宣德四年就藩韶州。英宗即位之十月，以韶多瘴癘，正統元年徙饒州。正統十一年薨。子康王祁銓嗣，弘治十五年薨。世子見濂早卒，無子，從子定王祐棨嗣。游戲無度，左右倚勢暴橫，境內苦之。長史莊典以輔導失職自免。詔不許。推官汪文盛數持王府事。有顧嵩者病狂，持刀斧入王門，官校執詰之，謬言出汪指使。典白之守臣。鎮守太監黎安嘗以事至饒，從騎入端禮門，被撻，銜祐棨甚。先是，祐棨有名琴曰「天風環珮」，寧王宸濠求之，不得。又求濱湖地，不與。至是嗾安奏祐棨過失及文盛被誣事。詔下撫、按訊。安與宸濠謀，不待報，遽繫典及府中官校鞫之。典辭倨，宸濠箠之，斃獄中，他所連坐甚衆。於是祐棨奏安挾仇殺典庇嵩。帝遣都御史金獻民、太監張欽往按治。祐棨畏宸濠，不能自明。欽等復言祐棨信奸徒為暴，請嚴戒之。軍校坐戍者二十餘人，典冤竟不白。</p>
<p>嘉靖三年，祐棨薨。無子，弟莊王祐楑嗣，十六年薨。子憲王厚燾嗣，四十二年薨。子恭王載坮嗣，萬曆五年薨。弟順王載堅嗣，二十三年薨。子翊𨨣嗣。翊𨨣之未王也，與妓王愛狎，冒妾額入宮，且令撫庶子常洪為子，陳妃與世子常清俱失愛，潛謀易嫡。御史陳王道以理諭王，出之外舍。常洪遂與宗人翊銂等謀，夜入王宮，盜冊寶、資貨以出。守臣上其事，王愛論死，勒常洪自盡，翊銂等削屬籍永錮，奪翊𨨣四歲祿。久之，薨。子常清嗣，國亡，不知所終。</p>
<p>滕懷王瞻塏，仁宗第八子。永樂二十二年封雲南，未之國，洪熙元年薨。無後。</p>
<p>梁莊王瞻垍，仁宗第九子。永樂二十二年封。宣德初，詔鄭、越、襄、荊、淮五王歲給鈔五萬貫，惟梁倍之。四年就藩安陸，故郢邸也。襄王瞻墡自長沙徙襄陽，道安陸，與瞻垍留連不忍去。瀕別，瞻垍慟曰：「兄弟不復更相見，奈何！」左右皆泣下。正統元年言府卑濕，乞更爽塏地。帝詔郢中歲歉，俟有秋理之。竟不果。六年薨。無子，封除。梁故得郢田宅園湖，後皆賜襄王。及睿宗封安陸，盡得郢、梁邸田，供二王祠祀。</p>
<p>衞恭王瞻埏，仁宗第十子。永樂二十二年封懷慶。幼善病，宣宗撫愛之，未就藩。歲時謁陵，皆命攝祀。孝謹好學，以賢聞。正統三年薨。妃楊氏殉，賜諡貞烈。無子，封除。</p>
<p>英宗九子。周太后生憲宗、崇王見澤。萬宸妃生德王見潾及皇子見湜、吉王見浚、忻王見治。王惠妃生許王見淳。高淑妃生秀王見澍。韋德妃生徽王見沛。</p>
<p>德莊王見潾，英宗第二子。初名見清。景泰三年封榮王。天順元年三月復東宮，同日封德、秀、崇、吉四王，歲祿各萬石。初國德州，改濟南。成化三年就藩。請得齊、漢二庶人所遺東昌、兗州閒田及白雲、景陽、廣平三湖地。憲宗悉予之。復請業南旺湖，以漕渠故不許。又請漢庶人舊牧馬地，知府趙璜言地歸民間，供稅賦已久，不宜奪。帝從之。正德初，詔王府莊田畝徵銀三分，歲為常。見潾奏：「初年，兗州莊田歲畝二十升，獨清河一縣，成化中用少卿宋旻議，歲畝五升。若如新詔，臣將無以自給。」戶部執山東水旱相仍，百姓凋敝，宜如詔。帝曰：「王何患貧，其勿許。」十二年薨。子懿王祐榕嗣。</p>
<p>嘉靖中，戶部議覈王府所請山場湖陂，斷自宣德以後者皆還官。詔允行。於是山東巡撫都御史邵錫奏德府莊田俱在革中，與祐榕相訐奏，錫持之益急。儀衞司軍額千七百人，逃絕者以餘丁補。錫謂非制，檄濟南知府楊撫籍諸補充者勿與餉。軍校大譁，毀府門。詔逮問長史楊穀、楊孟法，戍儀衞副薛寧及軍校陶榮。諭王守侯度，毋徇羣小滋多事。議者謂錫故激致其罪，不盡祐榕過云。此十一年八月事。至十八年，涇、徽二王復請得所革莊田，祐榕援以為請。詔仍與三湖地，使自徵其課。其年薨。孫恭王載墱嗣，萬曆二年薨。子定王翊錧嗣，十六年薨。子常<img alt="氵丰力青" src="../Images/a2471.gif"/>嗣，崇禎五年薨。世子由樞嗣，十二年正月，大清兵克濟南，見執。</p>
<p>見湜，英宗第三子。早卒。復辟後，不復追贈。</p>
<p>許悼王見淳，英宗第四子。景泰三年封。明年薨。禮臣請用親王禮葬。帝以王幼，殺其制。</p>
<p>秀懷王見澍，英宗第五子。生於南宮，天順元年封。成化六年就藩汝寧。長史劉誠獻千秋日鑒錄，見澍朝夕誦之。就藩時，慮途中擾民，令併日行。王居隘，左右請遷文廟廣之。見澍不聽，曰：「居近學宮，時聞絃頌聲，顧不美乎！」論書至西伯戡黎，長史誠主吳氏說，曰：「戡黎者，武王也。」右長史趙銳主孔氏說，曰：「實文王事。」爭之失色。見澍曰：「經義未有定論，不嫌往復。今若此，非先皇帝簡二先生意也。」成化八年薨。無子，封除。</p>
<p>崇簡王見澤，英宗第六子。生於南宮，天順元年封。成化十年就藩汝寧，故秀邸也。弘治八年七月，皇太后春秋高，思一見王，帝特敕召之。禮部尚書倪岳言：「數年來三王之國，道路供億，民力殫竭。今召王復來，往返勞費，兼水溢旱蝗，舟車所經，恐有他虞。親王入朝，雖有故事，自宣德來，已鮮舉行。英宗復辟，襄王奉詔來朝，雖篤敦叙之恩，實塞疑讒之隙，非故事也。」大學士徐溥亦以為言。帝重違太后意，不允。既而言官交章及之，乃已。十八年薨。子靖王祐樒嗣，正德六年薨。子恭王厚燿嗣。三王並有賢名，而靖王尤孝友。嘉靖十六年，厚燿薨。子莊王載境嗣，三十六年薨。子端王翊𨰜嗣，萬曆三十八年薨。孫由樻嗣。崇禎十五年閏十一月，李自成陷汝寧，執由樻去，偽封襄陽伯，令諭降州縣之未下者。由樻不從，殺之於泌陽城。弟河陽王由材、世子慈煇等皆遇害。</p>
<p>吉簡王見浚，英宗第七子。生於南宮。天順元年封，時甫二歲。成化十三年就藩長沙，刻先聖圖及尚書於嶽麓書院，以授學者。嘉靖六年薨。孫定王厚焨嗣。請湘潭商稅益邸租，不許。十八年薨。子端王載均由光化王嗣，四十年薨。子莊王翊鎮嗣，隆慶四年薨。無子，庶兄宣王翊鑾由龍陽王嗣，萬曆四十六年薨。孫由楝嗣，崇禎九年薨。子慈煃嗣。十六年，張獻忠入湖南，同惠王走衡州，隨入粵。國亡後，死於緬甸。</p>
<p>忻穆王見治，英宗第八子。成化二年封。未就藩，八年薨。無後。</p>
<p>徽莊王見沛，英宗第九子。成化二年封。十七年就藩鈞州。承奉司自置吏，左布政使徐恪革之，見沛以聞。憲宗書諭王：「置吏，非制也，恪無罪。」正德元年薨。子簡王祐檯嗣，嘉靖四年薨。子恭王厚爝嗣，二十九年薨。子浦城王載埨嗣。</p>
<p>初，厚爝好琴，斲琴者與知州陳吉交惡，厚爝庇之，劾吉，逮詔獄。都御史駱昂、御史王三聘白吉冤。帝怒，幷逮之，昂杖死，三聘、吉俱戍邊。議者不直厚爝。時方士陶仲文有寵於世宗，厚爝厚結之。仲文具言王忠敬奉道。帝喜，封厚爝太清輔元宣化真人，予金印。及載埨嗣王，益以奉道自媚於帝，命綰其父真人印。南陽人梁高輔自言能導引服食，載埨用其術和藥，命高輔因仲文以進帝。封高輔通妙散人，載埨清微翊教輔化忠孝真人。載埨遂益恣，壞民屋，作臺榭苑囿。庫官王章諫，杖殺之。嘗微服之揚州、鳳陽，為邏者所獲，羈留三月，走歸。</p>
<p>時高輔被上寵，不復親載埨，載埨銜之。已而為帝取藥不得，求載埨舊所蓄者，載埨不與，而與仲文。高輔大恨，乘間言載埨私往南中，與他過失。帝疑之，奪真人印。仲文知釁已成，不復敢言。三十五年有民耿安者，奏載埨奪其女，下按治。有司因發其諸不法事。獄成，降為庶人，錮高牆。時載埨居宮中，所司防守嚴，獄詞不得聞。及帝遣內臣同撫、按至，始大懼。登樓，望龍亭後有紅板輿，歎曰：「吾不能自明，徒生奚為！」遂自縊死。妃沈氏、次妃林氏爭取帛自縊。子安陽王翊錡、萬善王翊鈁并革爵，及未封子女，皆遷開封，聽周王約束，國除。</p>
<p>景皇帝一子，懷獻太子見濟。母杭妃。始為郕王世子。英宗北狩，皇太后命立憲宗為皇太子，而以郕王監國。及郕王即位，心欲以見濟代太子，而難於發，皇后汪氏又力以為不可，遲回久之。太監王誠、舒良為帝謀，先賜大學士陳循、高穀百金，侍郎江淵、王一寧、蕭鎡，學士商輅半之，用以緘其口，然猶未發也。會廣西土官都指揮使黃𤣾以私怨戕其弟思明知府𤦇，滅其家，所司聞於朝。𤣾懼罪，急遣千戶袁洪走京師，上疏勸帝早與親信大臣密定大計，易建東宮，以一中外之心，絕覬覦之望。疏入，景帝大喜，亟下廷臣會議，且令釋𤣾罪，進階都督。時景泰三年四月也。</p>
<p>疏下之明日，禮部尚書胡濙，侍郎薩琦、鄒幹集文武羣臣廷議。衆相顧，莫敢發言。惟都給事中李侃、林聰，御史朱英以為不可。吏部尚書王直亦有難色。司禮太監興安厲聲曰：「此事不可已，即以為不可者，勿署名，無持兩端。」羣臣皆唯唯署議。於是濙等暨魏國公徐承宗，寧陽侯陳懋，安遠侯柳溥，武清侯石亨，成安侯郭晟，定西侯蔣琬，駙馬都尉薛桓，襄城伯李瑾，武進伯朱瑛，平鄉伯陳輔，安鄉伯張寧，都督孫鏜、張軏、楊俊，都督同知田禮、范廣、過興、衞頴，都督僉事張輗、劉深、張通、郭瑛、劉鑑、張義，錦衣衞指揮同知畢旺、曹敬，指揮僉事林福，吏部尚書王直，戶部尚書文淵閣大學士陳循，工部尚書東閣大學士高穀，吏部尚書何文淵，戶部尚書金濂，兵部尚書于謙，刑部尚書俞士悅，左都御史王文、王翺、楊善，吏部侍郎江淵、俞山、項文耀，戶部侍郎劉中敷、沈翼、蕭鎡，禮部侍郎王一寧，兵部侍郎李賢，刑部侍郎周瑄，工部侍郎趙榮、張敏，通政使李錫，通政欒惲、王復，參議馮貫，諸寺卿蕭維禎、許彬、蔣守約、齊整、李賓，少卿張固、習嘉言、李宗周、蔚能、陳誠、黃士儁、張翔、齊政，寺丞李茂、李希安、柴望、酈鏞、楊詢、王溢，翰林學士商輅，六科都給事中李讚、李侃、李春、蘇霖、林聰、張文質，十三道御史王震、朱英、涂謙、丁泰亨、強弘、劉琚、陸厚、原傑、嚴樞、沈義、楊宜、王驥、左鼎上言：「陛下膺天明命，中興邦家，統緒之傳宜歸聖子，黃<img alt="王厷" src="../Images/248fe.gif"/>奏是。」制曰：「可。禮部具儀，擇日以聞。」即日，簡置東宮官，公孤詹事僚屬悉備。</p>
<p>五月，廢汪后，立杭妃為皇后，更封太子為沂王，立見濟為太子。詔曰：「天佑下民作之君，實遺安於四海；父有天下傳之子，斯本固於萬年。」大赦天下，令百官朔望朝太子，賜諸親王、公主、邊鎮、文武內外羣臣，又加賜陳循、高穀、江淵、王一寧、蕭鎡、商輅各黃金五十兩。四年二月乙未，太子冠。十一月，以御史張鵬言，簡東宮師傅講讀官。越四日，太子薨，諡曰懷獻，葬西山。天順元年，降稱懷獻世子，諸建議易儲者皆得罪。</p>
<p>憲宗十四子。萬貴妃生皇第一子。柏賢妃生悼恭太子祐極。紀太后生孝宗。邵太后生興獻帝祐杬、岐王祐棆、雍王祐橒。張德妃生益王祐檳、衡王祐楎、汝王祐梈。姚安妃生壽王祐榰。楊恭妃生涇王祐橓、申王祐楷。潘端妃生榮王祐樞。王敬妃生皇第十子。第一子、第十子皆未名殤。</p>
<p>悼恭太子祐極，憲宗次子。成化七年立為皇太子，薨。</p>
<p>岐惠王祐棆，憲宗第五子。成化二十三年與益、衡、雍三王同日封。弘治八年之藩德安。十四年薨。無子，封除。</p>
<p>益端王祐檳，憲宗第六子。弘治八年之藩建昌，故荊邸也。性儉約，巾服澣至再，日一素食。好書史，愛民重士，無所侵擾。嘉靖十八年薨。子莊王厚𤐴嗣，性朴素，外物無所嗜。三十五年薨。無子，弟恭王厚炫嗣，自奉益儉，辭祿二千石。萬曆五年薨。孫宣王翊鈏嗣，嗜結客，厚炫所積府藏，悉斥以招賓從，通聘問於諸藩，不數年頓盡。三十一年薨。子敬王常<img alt="氵遷" src="../Images/a2429.gif"/>嗣，四十三年薨。子由本嗣，國亡竄閩中。</p>
<p>衡恭王祐楎，憲宗第七子。弘治十二年之藩青州。嘉靖十七年薨。子莊王厚燆嗣，嘗辭祿五千石以贍宗室，宗人德之。隆慶六年薨。子康王載圭嗣，萬曆七年薨。無子，弟安王載封嗣，十四年薨。子定王翊鑊嗣，二十年薨。子常㵂嗣。新樂王載壐，恭王孫也。博雅善文辭，索諸藩所纂述，得數十種，梓而行之。又撰洪武聖政頌、皇明政要諸書，多可傳者。從父高唐王厚煐、齊東王厚炳皆以博學篤行聞。嘉靖中，賜敕奬諭者再。</p>
<p>雍靖王祐橒，憲宗第八子。初封保寧，弘治十二年之藩衡州。地卑濕，宮殿朽敗不可居，邸中數有異，乞移山東東平州。廷臣以擇地別建，勞民傷財，四川叙州有申王故府，宜徙居之。詔可。既而以道遠不可徙。正德二年，地裂，宮室壞，王薨。無子，封除。</p>
<p>壽定王祐榰，憲宗第九子。弘治四年與汝、涇、榮、申四王同日封。十一年就藩保寧。正德元年以岐王世絕，改就岐邸於德安。校尉橫攖市民，知府李重抑之，奏逮重。安陸民劉鵬隨重詣大理對簿，重未之識也，訝之。鵬曰：「太守仁，為民受過，民皆得効死，豈待識乎！」重卒得白。祐榰聞而悔之，後以賢聞。嘉靖二十四年薨。無子，除封。</p>
<p>汝安王祐梈，憲宗第十一子。弘治十四年之藩衞輝。正德十五年請預支食鹽十年為婚費。詔別給長蘆鹽二千引，食鹽如故。世宗南巡，迓於途，甚恭。加祿五百石，錫金幣。嘉靖二十年薨。無子，封除。</p>
<p>涇簡王祐橓，憲宗第十二子。弘治十五年之藩沂州。嘉靖十六年薨。子厚烇未封而卒。無子，封除。</p>
<p>榮莊王祐樞，憲宗第十三子。正德初尚留京邸，乞霸州信安鎮田，故牧地也。部臣言：「永樂中，設立草場，蕃育馬匹，以資武備。至成化中，近倖始陳乞為莊。後岐、壽二府相沿，莫之改正。暨孝宗皇帝留神戎務，清理還屯，不以私廢公也。今榮王就國有期，所請宜勿與。」三年之藩常德。祐樞狀貌類高帝，居國稍驕縱。世宗詔以沅江酉港、天心、團坪河泊稅入王邸。嘉靖十八年薨。孫恭王載墐嗣，萬曆二十三年薨。子翊鉁嗣，四十年薨。子常溒嗣，薨。子憲王由枵嗣，薨。子慈炤嗣。張獻忠入湖南，奉母妃姚氏走辰溪，不知所終。</p>
<p>申懿王祐楷，憲宗第十四子。封叙州，未就藩。弘治十六年薨。無子，封除。</p>
<p>孝宗二子。武宗、蔚王厚煒，俱張皇后生。</p>
<p>蔚悼王厚煒，孝宗次子，生三歲薨。追加封諡。</p>
<hr/>
</div>
<!-- end .main --></div>
<!-- end #main --></div>
</div>
</body></html>