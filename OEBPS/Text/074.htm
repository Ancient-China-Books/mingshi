<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-明史-卷七十四‧志第五十 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷七十四・志第五十</h1>　
     <span class="style11">職官三</span>
<hr/>
<p class="style11">太常寺<span class="style3">附提督四夷館</span>　光祿寺　太僕寺　鴻臚寺　尚寶司　六科　中書舍人　行人司　欽天監　太醫院　上林苑監　五城兵馬司　順天府<span class="style3">附宛平大興二縣</span>　武學　僧道錄司　教坊司　宦官　女官</p>
<p>太常寺。卿一人，<span class="style7">正三品。</span>少卿二人，<span class="style7">正四品。</span>寺丞二人。<span class="style7">正六品。</span>其屬，典簿廳，典簿二人，<span class="style7">正七品。</span>博士二人，<span class="style7">正七品。</span>協律郎二人，<span class="style7">正八品，嘉靖中增至五人。</span>贊禮郎九人，<span class="style7">正九品，嘉靖中增至三十三人，後革二人。</span>司樂二十人。<span class="style7">從九品，嘉靖中增至三十九人，後革五人。</span>天壇、地壇、朝日壇、夕月壇、先農壇、帝王廟、祈穀殿、長陵、獻陵、景陵、裕陵、茂陵、泰陵、顯陵、康陵、永陵、昭陵各祠祭署，俱奉祀一人，<span class="style7">從七品。</span>祀丞二人。<span class="style7">從八品。</span>犧牲所，吏目一人。<span class="style7">從九品。</span></p>
<p>太常，掌祭祀禮樂之事，總其官屬，籍其政令，以聽於禮部。凡天神、地祇、人鬼，歲祭有常。先冬十二月朔，奏進明年祭日，天子御奉天殿受之，乃頒於諸司。天子親祭，則贊相禮儀。大臣攝事，亦如之。凡國有冊立、冊封、冠婚、營繕、征討、大喪諸典禮，歲時旱澇大災變，則請告宗廟社稷。薦新則移光祿寺供其品物。祭祀先期請省牲，進祝版、銅人，上殿奏請齋戒，親署御名。省牲偕光祿卿。惟大祀車駕親省，大臣日一省之。凡祭，滌器、爨埋、香燭、玉帛，整拂神幄，必恭潔。掌燎、看燎、讀祝、奏禮、對引、司香、進俎、舉麾、陳設、收支、導引、設位、典儀、通贊、奉帛、執爵、司樽、司罍洗，卿貳屬各領其事，罔有不共。凡玉四等：曰蒼璧，<span class="style7">以祀天。</span>曰黃琮，<span class="style7">以祀地。</span>曰赤璋、白琥，<span class="style7">以朝日、夕月。</span>曰兩圭有邸。<span class="style7">以祭太社、太稷。</span>帛五等：曰郊祀制帛，<span class="style7">祀天地。</span>曰奉先制帛，<span class="style7">薦祖考。</span>曰禮神制帛，<span class="style7">祭社稷、羣神、帝王、先師。</span>曰展親制帛，<span class="style7">祭享親王。</span>曰報功制帛，<span class="style7">祭享功臣。</span>牲四等：曰犢，曰牛，曰太牢，曰少牢。色尚騂或黝。大祀入滌三月，中祀一月，小祀一旬。樂四等：曰九奏，<span class="style7">用祀天地。</span>曰八奏，<span class="style7">神祇、太歲。</span>曰七奏，<span class="style7">大明、太社、太稷、帝王。</span>曰六奏。<span class="style7">夜明、帝社、帝稷、宗廟、先師。</span>舞二：曰文舞，曰武舞。樂器不徙。陵園之祭無樂。歲終合祭五祀禮之神，則少卿攝事。</p>
<p>初，吳元年置太常司，設卿，<span class="style7">正三品。</span>少卿，<span class="style7">正四品。</span>丞，<span class="style7">正五品。</span>典簿、協律郎、博士，<span class="style7">正七品。</span>贊禮郎。<span class="style7">從八品。</span>洪武初，置各祠祭署，設署令、署丞。十三年，更定協律郎等官品秩。<span class="style7">協律郎正八品，贊禮郎正九品，司樂從九品。</span>二十四年改各署令為奉祀，署丞為祀丞。三十年改司為寺，官制仍舊。<span class="style7">二十五年已定司丞正六品。</span>建文中，增設贊禮郎二人，太祝一人，以及各祠祭署俱有更革。<span class="style7">天壇祠祭署為南郊祠祭署，泗州祠祭署為泗濱祠祭署，宿州祠祭署為新豐祠祭署，孝陵置鍾山祠祭署，各司圃所增神樂觀知觀一人。</span>成祖初，惟易天壇為天地壇，餘悉復洪武間制。<span class="style7">建文時，南郊祠祭署為郊壇祠祭署，已又改為天地壇祠祭署。</span>洪熙元年置犧牲所，吏目典掌文移。<span class="style7">先是，洪武三年置神牲所，設廩牲令、大使、副使等官。四年革。</span>世宗釐祀典，分天地壇為天壇、地壇，山川壇、耤田祠祭署為神祇壇，大祀殿為祈穀殿，增置朝日、夕月二壇，各設祠祭署。又增設協律郎、贊禮郎、司樂等員。<span class="style7">隆慶三年，革協律郎等官四十八員，萬曆六年復設，如嘉靖間制。</span>萬曆四年，改神祇壇為先農壇。</p>
<p>提督四夷館。少卿一人，<span class="style7">正四品。</span>掌譯書之事。自永樂五年，外國朝貢，特設蒙古、女直、西番、西天、回回、百夷、高昌、緬甸八館，置譯字生、通事，<span class="style7">通事初隸通政使司。</span>通譯語言文字。正德中，增設八百館。<span class="style7">八百國蘭者哥進貢。</span>萬曆中，又增設暹羅館。初設四夷館隸翰林院，選國子監生習譯。宣德元年，兼選官民子弟，委官教肄，學士稽考程課。弘治七年，始增設太常寺卿、少卿各一員為提督，遂改隸太常。嘉靖中，裁卿，止少卿一人。<span class="style7">按太常寺卿在南京者，多由科目。北寺自永樂間用樂舞生，累資陞至寺卿，甚或加禮部侍郎、尚書掌寺，後多沿襲。至隆慶初，乃重推科甲出身者補任。譯字生，明初甚重。與考者，與鄉、會試額科甲一體出身。後止為雜流。其在館者，陞轉皆在鴻臚寺。</span></p>
<p>光祿寺。卿一人，<span class="style7">從三品。</span>少卿二人，<span class="style7">正五品。</span>寺丞二人，<span class="style7">從六品。</span>其屬，典簿廳，典簿二人，<span class="style7">從七品。</span>錄事一人，<span class="style7">從八品。</span>大官、珍羞、良醞、掌醢四署，各署正一人，<span class="style7">從六品。</span>署丞四人，<span class="style7">從七品。</span>監事四人，<span class="style7">從八品。</span>司牲司，大使一人，<span class="style7">從九品。</span>副使一人，<span class="style7">後革。</span>司牧局，大使一人，<span class="style7">從九品，嘉靖七年革。</span>銀庫，大使一人。</p>
<p>卿掌祭享、宴勞、酒醴、膳羞之事，率少卿、寺丞官屬，辨其名數，會其出入，量其豐約，以聽於禮部。凡祭祀，同太常省牲；天子親祭，進飲福受胙；薦新，循月令獻其品物；喪葬供奠饌。所用牲、果、菜物，取之上林苑；不給，市諸民，視時估十加一，其市直季支天財庫。四方貢獻果鮮廚料，省納惟謹。器皿移工部及募工兼作之，歲省其成敗。凡筵宴酒食及外使、降人，俱差其等而供給焉。傳奉宣索，籍記而覆奏之。監以科道官一員，察其出入，糾禁其姦弊。歲四月至九月，凡御用物及祭祀之品皆用冰。大官，供祭品宮膳、節令筵席、蕃使宴犒之事。珍羞，供宮膳肴核之事。良醞，供酒醴之事。掌醢，供餳、油、醯、醬、梅、鹽之事。司牲養牲，視其肥瘠而蠲滌之。司牧亦如之。</p>
<p>初，吳元年置宣徽院，設院使，<span class="style7">正三品。</span>同知，<span class="style7">正四品。</span>院判，<span class="style7">正五品。</span>典簿。<span class="style7">正七品。</span>以尚食、尚醴二局隸之。<span class="style7">局設大使，從六品，副使，從七品。</span>洪武元年改為光祿寺，設光祿卿，<span class="style7">正四品。</span>少卿，<span class="style7">正五品。</span>寺丞，<span class="style7">正六品。</span>主簿，<span class="style7">正八品。</span>所屬尚食等局，又移太常司供需庫隸之。<span class="style7">局庫官品仍舊。</span>二年，設直長四人，遇百官賜食御前者，則令供事。四年置法酒庫。<span class="style7">設內酒坊大使，從八品，副使，從九品。</span>八年，改寺為司，陞卿秩，<span class="style7">卿從三品，少卿從四品。</span>以寺丞為司丞，<span class="style7">從六品。</span>主簿為典簿，<span class="style7">從七品。</span>增設錄事。<span class="style7">從八品。</span>又置所屬大官、珍羞、良醞、掌醢四署，每署令一人，<span class="style7">從六品。</span>丞一人，<span class="style7">從七品。</span>監事一人。<span class="style7">從八品。</span>孳牧所，大使一人，<span class="style7">從九品。</span>副使一人，<span class="style7">未入流。</span>十年定光祿司散官品秩。<span class="style7">時所用光祿司官，或內官，或流官，或庖人，出身不同，同授散官。至是定，內官除授者，照內官散官給授。流官除授者，照文官散官給授。庖人除授者，卿從三品，授尚膳大夫；少卿正五品，授奉膳大夫；司丞從六品，授司膳郎；客署丞從七品，授掌膳郎；監事從八品，授執膳郎。</span>尋罷各局庫，置司牲司，又改孳牧所為司牧司。<span class="style7">後為司牧局。</span>三十年，復改為光祿寺，官制仍舊。<span class="style7">少卿已定正五品。</span>建文中，陞少卿、寺丞品秩。<span class="style7">少卿陞四品，寺丞陞五品。</span>增設司圃所，改司牲司為孳牲所。<span class="style7">陞其品級。</span>成祖復舊制。正統六年裁四署冗員。<span class="style7">先是，光祿卿奈享以供應事繁，奏增各署官，至是復奏裁之。裁署正四人，署丞五人，監事七人。</span>嘉靖七年，革司牧局。萬曆二年，添設銀庫大使一人。</p>
<p>太僕寺。卿一人，<span class="style7">從三品。</span>少卿二人，<span class="style7">正四品，正德十一年增設一人。</span>寺丞四人。<span class="style7">正六品。</span>其屬，主簿廳，主簿一人。<span class="style7">從七品。</span>常盈庫，大使一人。所轄，各牧監，監正一人，<span class="style7">正九品。</span>監副一人，<span class="style7">從九品。</span>錄事一人。<span class="style7">後監正、監副、錄事俱革。</span>各羣，羣長一人。<span class="style7">後革。</span></p>
<p>卿掌牧馬之政令，以聽於兵部。少卿一人佐寺事，一人督營馬，一人督畿馬。寺丞分理京衞、畿內及山東、河南六郡孳牧、寄牧馬匹。<span class="style7">濟南、兗州、東昌、開封、彰德、衞輝。</span>凡軍民孳牧，視其丁產，授之種馬。牡十之二，牝十之八，為一羣。<span class="style7">南方以四牝一牡為羣。</span>歲徵其駒，曰備用馬，齊其力以給將士。將士足，則寄牧於畿內府州縣，肥瘠登耗，籍其毛齒而時閱之。三歲偕御史一人印烙，選其健良而汰其羸劣。其草場已墾成田者，歲斂其租金，災祲則出之以佐市馬。其賠償折納，則征馬金輸兵部。主簿典勾省文移。大使典貯庫馬金。</p>
<p>初，洪武四年置羣牧監於答答失里營所，隨水草利便立官署，專司牧養。六年，更置羣牧監於滁州，旋改為太僕寺，秩從三品，設卿、少卿、寺丞，又設首領官知事、主簿各一人。七年，增設牧監、羣官二十七處，隸太僕寺。尋定羣牧監品秩。<span class="style7">令，正五品，丞，正六品，鎮撫，從六品，羣頭十人、吏目一人，省注。</span>十年，增置滁陽等各牧監及所屬各羣。改牧監令、丞為監正、監副。<span class="style7">監正，從八品，監副，正九品，御良，從九品。後又定監正為正九品。</span>二十二年，定滁陽等十二牧監，每監設監正一人，監副二人，錄事一人。來安等一百二十七羣，每羣設羣長一人。<span class="style7">初設羣副二人，至是革。</span>二十三年，增置江東、當塗二牧監及所屬各羣。又罷烏衣等五十四羣，改置永安等七羣，定為牧監十四，<span class="style7">滁陽、大興、香泉、儀真、定遠、天長、長淮、江都、句容、溧陽、江東、溧水、當塗、舒城。</span>羣九十有七。<span class="style7">大勝關、柏子、騮興、保寧、草堂五羣，隸滁陽監。永安、如皋、沿海、保全、朝陽、永昌、安定七羣，隸大興監。大錢、銅城、永豐、龍勝、龍山、永寧、新安、慶安、襄安九羣，隸香泉監。華陽、壽寧、廣陵、善應四羣，隸儀真監。龍江、龍安、萬勝、龍泉四羣，隸定遠監。天長、懷德、招信、得勝、武安五羣，隸天長監。長安、白石、荊山、南山、團山、草平六羣，隸長淮監。萬寧、廣生、萬驥、順德、大興、驥寧、崇德七羣，隸江都監。句容、易風、仍信、福胙、通德、承仙、上容、政仁、練塘、壽安十羣，隸句容監。舉福、從山、明義、永定、福賢、崇來、永城、永泰、奉安九羣，隸溧陽監。開寧、泉水、惟政、清化、神泉、新亭、長泰、光澤八羣，隸江東監。儀鳳、仙壇、立信、歸政、豐慶、安興、遊山、永寧八羣，隸溧水監。石城、永保、化洽、姑熟、繁昌、多福、丹陽、德政八羣，隸當塗監。棗林、海亭、伏龍、龍河、會龍、九龍、萬龍七羣，隸舒城監。</span>二十八年，悉罷羣牧監，以其馬隸有司牧養。三十年，置行太僕寺於北平，秩如太僕寺。建文中，陞寺丞品秩，<span class="style7">舊六品，陞五品。</span>又改其首領官職名，增設錄事，及典廄、典牧二署，驌驦等十八羣，滁陽等八牧監，龍山等九十二羣。成祖復舊制。永樂元年，改北平行太僕寺為北京行太僕寺。十八年定都北京，遂以行太僕寺為太僕寺。洪熙元年，復稱北京行太僕寺。正統六年，定為太僕寺。其舊在滁州者，改為南京太僕寺。<span class="style7">寺丞，初置四人。正統中，又增八人，共十二人，以一人領京衞，一人領順德、廣平二府，一人領開封、衞輝、彰德三府，九人分領順天、保定、真定、河間、永平、大名、濟南、兗州、東昌九府孳牧、寄牧各馬匹。弘治六年革四人。正德九年復增一人，專領寄牧之事。嘉靖八年又革三人，共六人分領，三年更代，而以寄牧者令府州縣兼理。隆慶三年又革三人，止設三人，以一人提督庫藏兼協理京邊，二人分理東西二路各馬政。</span></p>
<p>鴻臚寺。卿一人，<span class="style7">正四品。</span>左、右少卿各一人，<span class="style7">從五品。</span>左、右寺丞各一人。<span class="style7">從六品。</span>其屬，主簿廳，主簿一人。<span class="style7">從八品。</span>司儀、司賓二署，各署丞一人，<span class="style7">正九品。</span>鳴贊四人，<span class="style7">從九品，後增設五人。</span>序班五十人。<span class="style7">從九品。嘉靖三十六年革八人。萬曆十一年復設六人。</span></p>
<p>鴻臚掌朝會、賓客、吉凶儀禮之事。凡國家大典禮、郊廟、祭祀、朝會、宴饗、經筵、冊封、進曆、進春、傳制、奏捷，各供其事。外吏朝覲，諸蕃入貢，與夫百官使臣之復命、謝恩，若見若辭者，竝鴻臚引奏。歲正旦、上元、重午、重九、長至賜緞、賜宴，四月賜字扇、壽縷，十一月賜戴煖耳，陪祀畢，頒胙賜，皆贊百官行禮。司儀，典陳設、引奏，外吏來朝，必先演儀於寺。司賓，典外國朝貢之使，辨其等而教其拜跪儀節。鳴贊，典贊儀禮。凡內贊、通贊、對贊、接贊、傳贊咸職之。序班，典侍班、齊班、糾儀及傳贊。</p>
<p>初，吳元年置侍儀司，秩從五品。洪武四年定侍儀使，<span class="style7">從七品。</span>引進使，<span class="style7">正八品。</span>奉班都知，<span class="style7">正九品。</span>通贊、通事舍人，<span class="style7">從九品。</span>俱為七品以下官。九年，改為殿庭儀禮司，設使一人，<span class="style7">正七品。</span>副三人，<span class="style7">正八品。</span>承奉一人，<span class="style7">從八品。</span>鳴贊二人，<span class="style7">正九品。</span>序班十六人，<span class="style7">從九品。</span>九關通事使一人，<span class="style7">正八品。</span>副六人。<span class="style7">從八品。</span>十三年，改使為司正，分左、右司副各一人，增序班至四十四人，革承奉，增設司儀四人。二十二年，增設左、右司丞四人。<span class="style7">正九品。</span>三十年，始改為鴻臚寺，陞秩正四品，設官六十二員。<span class="style7">卿以下員數、品級如前所列。</span>又設外夷通事隸焉。建文中，陞少卿以下品秩。<span class="style7">少卿陞正五品，寺丞陞正六品。又改其首領官職名，與鳴贊、序班皆陞品級。</span>罷司儀、司賓二署，而以行人隸鴻臚寺。成祖初，悉復舊制。</p>
<p>尚寶司。卿一人，<span class="style7">正五品。</span>少卿一人，<span class="style7">從五品。</span>司丞三人。<span class="style7">正六品。吳元年但設一人，後增二人。</span>掌寶璽、符牌、印章，而辨其所用。</p>
<p>寶二十有四。舊寶十有七，嘉靖十八年增製者七。曰「皇帝奉天之寶」，為唐、宋傳璽，祀天地用之。若詔與赦，則用「皇帝之寶」；冊封、賜勞，則用「皇帝行寶」；詔親王、大臣及調兵，則用「皇帝信寶」；上尊號，則用「皇帝尊親之寶」；諭親王，則用「皇帝親親之寶」。其「天子之寶」，以祀山川、鬼神；「天子行寶」，以封外國及賜勞；「天子信寶」，以招外服及徵發。詔用「制誥之寶」；敕用「敕命之寶」；獎勵臣工，用「廣運之寶」；敕諭朝覲官，用「敬天勤民之寶」。若「御前之寶」，「表章經史之寶」，「欽文之寶」，則圖書文史等用之。世宗增製，為「奉天承運大明天子寶」，為「大明受命之寶」，為「巡狩天下之寶」，為「垂訓之寶」，為「命德之寶」，為「討罪安民之寶」，為「敕正萬民之寶。」。太子之寶一，曰「皇太子之寶」。</p>
<p>凡寶之用，必奏請而待發。每大朝會，本司官二員，以寶導駕，俟陞座，各置寶於案，立待殿中。禮畢，捧寶分行，至中極殿，置案而出。駕出幸，則奉以從焉。歲終，移欽天監，擇日和香物入水，洗寶於皇極門。籍奏一歲用寶之數。凡請寶、用寶、捧寶、隨寶、洗寶、繳寶，皆與內官尚寶監俱。</p>
<p>凡金牌之號五，以給勳戚侍衞之扈從及班直者、巡朝者、夜宿衞者：曰仁，其形龍，公、侯、伯、駙馬都尉佩之；曰義，其形虎，勳衞指揮佩之；曰禮，其形麟，千戶佩之；曰智，其形獅，百戶佩之；曰信，其形祥雲，將軍佩之。半字銅符之號四，以給巡城寺衞官：曰承，曰東，曰西，曰北。巡者左半，守者右半，合契而點察焉。令牌之號六：曰申，以給金吾諸衞之警夜者；曰木，曰金，曰土，曰火，曰水，以給五城之警夜者。銅牌之號一，以稽守卒，曰勇。牙牌之號五，以察朝參：公、侯、伯曰勳，駙馬都尉曰親，文官曰文，武官曰武，教坊司曰樂。嘉靖中，總編曰官字某號，朝參佩以出入，不則門者止之。私相借者，論如律。有故，納之內府。祭牌之號三：陪祀官曰陪，供事官曰供，執事人曰執。雙魚銅牌之號二：曰嚴，以肅直衞錦衣校尉之止直者；曰善，以飾光祿胥役之供事者。符驗之號五：曰馬，曰水，曰達，曰通，曰信。<span class="style7">符驗之制，上織船馬之狀，起馬用「馬」字，雙馬用「達」字，單馬用「通」「字」。起船者用「水」字，竝船用「信」字。</span>親王之藩及文武出鎮撫、行人通使命者，則給之。御史出巡察則給印，事竣，咸驗而納之。稽出入之令，而辨其數，其職至邇，其事至重也。</p>
<p>太祖初，設符璽郎，秩正七品。吳元年改尚寶司卿，秩正五品，以侍從儒臣、勳衞領之，<span class="style7">如耿瑄以散騎舍人、黃觀以侍中、楊榮以庶子為卿。</span>非有才能不得調。勳衞大臣子弟奉旨乃得補丞。其後多以恩廕寄祿，無常員。</p>
<p>吏、戶、禮、兵、刑、工六科。各都給事中一人，<span class="style7">正七品。</span>左、右給事中各一人。<span class="style7">從七品。</span>給事中，吏科四人，戶科八人，禮科六人，兵科十人，刑科八人，工科四人。<span class="style7">竝從七品，後增、減員數不常。萬曆九年裁兵科五人，戶、刑二科各四人，禮科二人。十一年復設戶、兵、刑三科各二人，禮科一人。</span></p>
<p>六科，掌侍從、規諫、補闕、拾遺、稽察六部百司之事。凡制敕宣行，大事覆奏，小事署而頒之；有失，封還執奏。凡內外所上章疏下，分類抄出，參署付部，駁正其違誤。吏科，凡吏部引選，則掌科<span class="style7">即都給事中，以掌本科印，故名，六科同。</span>同至御前請旨。外官領文憑，皆先赴科畫字。內外官考察自陳後，則與各科具奏。拾遺糾其不職者。戶科，監光祿寺歲入金穀，甲字等十庫錢鈔雜物，與各科兼涖之，皆三月而代。內外有陳乞田土、隱占侵奪者，糾之。禮科，監訂禮部儀制，凡大臣曾經糾劾削奪、有玷士論者紀錄之，以核贈諡之典。兵科，凡武臣貼黃誥敕，本科一人監視。其引選畫憑之制，如吏科。刑科，每歲二月下旬，上前一年南北罪囚之數，歲終類上一歲蔽獄之數，閱十日一上實在罪囚之數，皆憑法司移報而奏御焉。工科，閱試軍器局，同御史巡視節慎庫，與各科稽查寶源局。而主德闕違，朝政失得，百官賢佞，各科或單疏專達，或公疏聯署奏聞。<span class="style7">雖分隸六科，其事屬重大者，各科皆得通奏。但事屬某科，則列其科為首。</span>凡日朝，六科輪一人立殿左右，珥筆記旨。凡題奏，日附科籍，五日一送內閤，備編纂。其諸司奉旨處分事目，五日一註銷，覈稽緩。內官傳旨必覆奏，復得旨而後行。鄉試充考試官，會試充同考官，殿試充受卷官。冊封宗室、諸蕃或告諭外國，充正、副使。朝參門籍，六科流掌之。登聞鼓樓，日一人，皆錦衣衞官監涖。<span class="style7">洪武元年，以監察御史一人監登聞鼓，後令六科與錦衣衞輪直。</span>受牒，則具題本封上。遇決囚，有投牒訟冤者，則判停刑請旨。凡大事廷議，大臣廷推，大獄廷鞫，六掌科皆預焉。</p>
<p>明初，統設給事中，正五品，後數更其秩。<span class="style7">與起居注同。</span>洪武六年，設給事中十二人，秩正七品，始分為六科，每科二人，鑄給事中印一，推年長者一人掌之。九年，定給事中十人。十年，隸承敕監。十二年，改隸通政司。十三年，置諫院，左、右司諫各一人，<span class="style7">正七品。</span>左、右正言各二人。<span class="style7">從七品。</span>十五年又置諫議大夫。<span class="style7">以兵部尚書唐鐸為之。</span>尋皆罷。二十二年，改給事中為源士，增至八十一人。<span class="style7">初，魏敏、卓敬等凡八十一人為給事中。上以其適符古元士之數，改為元士。至是，又以六科為事之本源，改為源士。</span>未幾，復為給事中。二十四年，更定科員，每科都給事中一人，正八品。左、右給事中二人，從八品。給事中共四十人，正九品。<span class="style7">各科分設員數，如前所列。</span>建文中，改都給事中，正七品，給事中，從七品，不置左、右給事中。增設拾遺、補闕。成祖初，革拾遺、補闕，仍置左、右給事中，亦從七品。尋改六科，置於午門外直房涖事。<span class="style7">六科衙門舊在磚門內尚寶司西。永樂中災，移午門外東西，每夜一科直宿。</span>宣德八年，增戶科給事中，專理黃冊。</p>
<p>中書科。中書舍人二十人，<span class="style7">從七品。</span>直文華殿東房中書舍人，直武英殿西房中書舍人，內閤誥敕房中書舍人，制敕房中書舍人。<span class="style7">竝從七品，無定員。</span></p>
<p>中書科舍人掌書寫誥敕、制詔、銀冊、鐵券等事。凡草請諸翰林，寶請諸內府，左券及勘籍，歸諸古今通集庫。誥敕，<span class="style7">公侯伯及一品至五品誥命、六品至九品敕命。</span>勘合籍，初用二十八宿，後用急就章為號。誥敕之號，曰仁、義、禮、智，公、侯、伯、蕃王、一品、二品用之；曰十二支，曰文、行、忠、信，文官三品以下用之；曰千字，文武官續誥用之。皆以千號為滿，滿則復始。王府及駙馬都尉不編號，土官以文武類編。凡大朝會，則侍班。東宮令節朝賀，則導駕侍班於文華殿。冊封宗室，則充副使。<span class="style7">其鄉試、會試、殿試，間有差遣，充授竝如科員。</span>大祀南郊，則隨駕而供事。員無正貳，印用年深者掌之。文華殿舍人，職掌奉旨書寫書籍。武英殿舍人，職掌奉旨篆寫冊寶、圖書、冊頁。內閤誥敕房舍人，掌書辦文官誥敕，番譯敕書，并外國文書、揭帖，兵部紀功、勘合底簿。制敕房舍人，掌書辦制敕、詔書、誥命、冊表、寶文、玉牒、講章、碑額、題奏、揭帖一應機密文書，各王府敕符底簿。</p>
<p>洪武七年，初設直省舍人十人，秩從八品，隸中書省。九年，為中書舍人，改正七品，尋又改從七品。十年，與給事中皆隸承敕監。建文中，革中書舍人，改為侍書，陞正七品，入文翰館，隸翰林院。成祖復舊制。尋設中書科署於午門外，定設中書舍人二十人。<span class="style7">其恩廕帶俸者，不在額內。</span>宣德間，內閤置誥敕、制敕兩房，皆設中書舍人。嘉靖二十年，選各部主事，大理寺評事，帶原銜直誥敕、制敕兩房。四十四年，兩房員缺，令吏部考選舉人為中書舍人。隆慶元年，令兩房辦事官不得陞列九卿。</p>
<p>按洪武間，置承敕監、<span class="style7">洪武九年置，設令一人，正六品，丞二人，從六品。尋改令正七品，丞正八品。十年改令、丞為承敕郎，設二人，從七品。給事中、中書舍人咸隸焉。後罷。</span>司文監、<span class="style7">洪武九年置，設令一人，正六品，丞二人，從六品。尋改令正七品，丞正八品。十年罷。</span>考功監，<span class="style7">洪武八年置，設令、丞。九年定設令一人，正六品，丞二人，從六品。尋改令正七品，丞正八品。十八年罷。</span>參掌給授誥敕之事。永樂初，命內閤學士典機務，詔冊、制誥皆屬之。而謄副、繕正皆中書舍人入辦，事竣輒出。宣德初，始選能書者處於閤之西小房，謂之西制敕房。而諸學士掌誥敕者居閤東，具稿付中書繕進，謂之東誥敕房。<span class="style7">此係辦事。若知制誥銜，惟大學士與諸學士可帶。</span>正統後，學士不能視誥敕，內閤悉委於中書、序班、譯字等官，於是內閤又有東誥敕房。<span class="style7">因劉鉉不與輔臣會食始。嘉靖末，復以翰林史官掌外制，而武官誥敕仍自其屬為之。若詔赦、敕革之類，必由閤臣，翰林諸臣不得預。</span>其直文華、武英兩殿供御筆札者，初為內官職，繼以中書分直，後亦專舉能書者。大約舍人有兩途，由進士部選者，得遷科道部屬，其直兩殿、兩房舍人，不必由部選，自甲科、監生、生儒、布衣能書者，俱可為之。不由科甲者，初授序班，及試中書舍人，不得遷科道部屬，後雖加銜九列，仍帶銜辦事。<span class="style7">楷書出身者，或加太常卿銜，沈度、沈粲、潘辰等有加至翰林學士、禮部尚書者。</span>洪武初，又有承天門待詔一人，閤門使四人，觀察使十人，後俱革。</p>
<p>行人司。司正一人，<span class="style7">正七品。</span>左、右司副各一人，<span class="style7">從七品。</span>行人三十七人，<span class="style7">正八品。</span>職專捧節、奉使之事。凡頒行詔赦，冊封宗室，撫諭諸蕃，徵聘賢才，與夫賞賜、慰問、賑濟、軍旅、祭祀，咸敘差焉。每歲朝審，則行人持節傳旨法司，遣戍囚徒，送五府填精微冊，批繳內府。初，洪武十三年置行人司，設行人，秩正九品。左、右行人，從九品。尋改行人為司正，左、右行人為左、右司副，更設行人三百四十五人。二十七年陞品秩，以所任行人多孝廉人材，奉使率不稱旨，定設行人司官四十員，咸以進士為之。非奉旨，不得擅遣，行人之職始重。建文中，罷行人司，而以行人隸鴻臚寺。成祖復舊制。</p>
<p>欽天監。監正一人，<span class="style7">正五品。</span>監副二人。<span class="style7">正六品。</span>其屬，主簿廳，主簿一人，<span class="style7">正八品。</span>春、夏、中、秋、冬官正各一人，<span class="style7">正六品。</span>五官靈臺郎八人，<span class="style7">從七品，後革四人。</span>五官保章正二人，<span class="style7">正八品，後革一人。</span>五官挈壺正二人，<span class="style7">從八品，後革一人。</span>五官監候三人，<span class="style7">正九品，後革一人。</span>五官司曆二人，<span class="style7">正九品。</span>五官司晨八人，<span class="style7">從九品，後革六人。</span>漏刻博士六人。<span class="style7">從九品，後革五人。</span></p>
<p>監正、副，掌察天文、定曆數、占候、推步之事。凡日月、星辰、風雲、氣色，率其屬而測候焉。有變異，密疏以聞。凡習業分四科：曰天文，曰漏刻，曰回回，曰曆。自五官正下至天文生、陰陽人，各分科肄業。每歲冬至日，呈奏明歲大統曆，<span class="style7">成化十五年改頒明歲曆於十月朔日。</span>移送禮部頒行。其御覽月令曆、七政躔度曆、六壬遁甲曆、四季天象錄，竝先期進呈。凡曆註，御曆註三十事，<span class="style7">如祭祀、頒詔、行幸等類。</span>民曆三十二事，壬遁曆七十二事。凡祭日，前一年會選以進，移知太常。凡營建、征討、冠婚、山陵之事，則選地而擇日。立春，則預候氣於東郊。大朝賀，於文樓設定時鼓、漏刻報時，司晨、雞唱，各供其事。日月交食，先期算其分秒時刻、起復方位以聞，下禮部，移內外諸司救之，仍按占書條奏。<span class="style7">若食不及一分，與回回曆雖食一分以上，則奏而不救。</span>監官毋得改他官，子孫毋得徙他業。乏人，則移禮部訪取而試用焉。五官正推曆法，定四時。司曆、監候佐之。靈臺郎辨日月星辰之躔次、分野，以占候天文之變。觀象臺四面，面四天文生，輪司測候。保章正專志天文之變，定其吉凶之占。挈壺正知刻漏。孔壺為漏，浮箭為刻，以考中星昏旦之次。漏刻博士定時以漏，換時以牌，報更以鼓，警晨昏以鐘鼓。司晨佐之。</p>
<p>明初，即置太史監，設太史令，通判太史監事，僉判太史監事，校事郎，五官正，靈臺郎，保章正、副，挈壺正，掌曆，管勾等官。以劉基為太史令。吳元年，改監為院，秩正三品。<span class="style7">院使，正三品，同知，正四品，院判，正五品，五官正，正六品，典簿、雨暘司、時敘郎、紀候郎，正七品，靈臺郎、保章正，正八品，副，從八品，掌曆、管勾，從九品。</span>洪武元年，徵元太史張祐、張沂等十四人，改太史院為司天監，設監令一人，<span class="style7">正三品。</span>少監二人，<span class="style7">正四品。</span>監丞一人，<span class="style7">正六品。</span>主簿一人，<span class="style7">正七品。</span>主事一人，<span class="style7">正八品。</span>五官正五人，<span class="style7">正五品。</span>五官副五人，<span class="style7">正六品。</span>靈臺郎二人，<span class="style7">正七品。</span>保章正二人，<span class="style7">從七品。</span>監候三人，<span class="style7">正八品。</span>司辰八人，<span class="style7">正九品。</span>漏刻博士六人。<span class="style7">從九品。</span>又置回回司天監，設監令一人，<span class="style7">正四品。</span>少監二人，<span class="style7">正五品。</span>監丞二人。<span class="style7">正六品。</span>徵元回回司天監鄭阿里等議曆。三年，改司天監為欽天監。四年，詔監官職專司天，非特旨不得陞調。又定監官散官。<span class="style7">監令，正儀大夫；少監，分朔大夫；五官司，司玄大夫；監丞，靈臺郎；五官保章正，平秩郎；五官靈臺郎，司正郎；五官挈壺正，挈壺郎。</span>十四年，改欽天監為正五品，設令一人，丞一人，<span class="style7">屬官五官正以下，員數如前所列。</span>俱從品級授以文職散官。二十二年，改令為監正，丞為監副。三十一年，罷回回欽天監，以其曆法隸本監。明初，又置稽疑司，以掌卜筮，未幾罷。<span class="style7">洪武十七年，置稽疑司，設司令一人，正六品，左、右丞各一人，從六品，屬官司筮，正九品，無定員。尋罷。</span></p>
<p>太醫院。院使一人，<span class="style7">正五品。</span>院判二人。<span class="style7">正六品。</span>其屬，御醫四人，<span class="style7">正八品，後增至十八人，隆慶五年定設十人。</span>吏目一人，<span class="style7">從九品，隆慶五年，定設十人。</span>生藥庫、惠民藥局，各大使一人，副使一人。</p>
<p>太醫院掌醫療之法。凡醫術十三科，醫官、醫生、醫士，專科肄業：曰大方脈，曰小方脈，曰婦人，曰瘡瘍，曰鍼灸，曰眼，曰口齒，曰接骨，曰傷寒，曰咽喉，曰金鏃，曰按摩，曰祝由。凡醫家子弟，擇師而教之。三年、五年一試、再試、三試，乃黜陟之。凡藥，辨其土宜，擇其良楛，慎其條製而用之。四方解納藥品，院官收貯生藥庫，時其燥濕，禮部委官一員稽察之。診視御脈，使、判、御醫參看校同，會內臣就內局選藥，連名封記藥劑，具本開寫藥性、證治之法以奏。烹調御藥，院官與內臣監視。每二劑合為一，候熟，分二器，一御醫、內臣先嘗，一進御。仍置歷簿，用內印鈐記，細載年月緣由，以憑考察。王府請醫，本院奉旨遣官或醫士往。文武大臣及外國君長有疾，亦奉旨往視。其治療可否，皆具本覆奏。外府州縣置惠民藥局。邊關衞所及人聚處，各設醫生、醫士或醫官，俱由本院試遣。歲終，會察其功過而殿最之，以憑黜陟。</p>
<p>太祖初，置醫學提舉司，設提舉，<span class="style7">從五品。</span>同提舉，<span class="style7">從六品。</span>副提舉，<span class="style7">從七品。</span>醫學教授，<span class="style7">正九品。</span>學正、官醫、提領。<span class="style7">從九品。</span>尋改為太醫監，設少監，<span class="style7">正四品。</span>監丞。<span class="style7">正六品。</span>吳元年，改監為院，設院使，秩正三品，同知，正四品，院判，正五品，典簿，正七品。洪武三年，置惠民藥局，府設提領，州縣設官醫。凡軍民之貧病者，給之醫藥。六年，置御藥局於內府，始設御醫。<span class="style7">御醫局，秩正六品，設尚藥、奉御二人，直長二人，藥童十人，俱以內官、內使充之。設御醫四人，以太醫院醫士充之。凡收受四方貢獻名藥及儲蓄藥品，奉御一人掌之。凡供御藥餌，醫官就內局修製，太醫院官診視。</span>十四年，改太醫院為正五品，設令一人，丞一人，吏目一人。屬官御醫四人，俱如文職授散官。二十二年，復改令為院使，丞為院判。嘉靖十五年，改御藥房為聖濟殿，又設御藥庫，詔御醫輪直供事。</p>
<p>上林苑監。左、右監正各一人，<span class="style7">正五品。</span>左、右監副各一人，<span class="style7">正六品，監正、監副後不常設，以監丞署職。</span>左、右監丞各一人。<span class="style7">正七品。</span>其屬，典簿廳，典簿一人。<span class="style7">正九品。</span>良牧、蕃育、林衡、嘉蔬四署，各典署一人，<span class="style7">正七品。</span>署丞一人，<span class="style7">正八品。</span>錄事一人。<span class="style7">正九品。</span></p>
<p>監正掌苑囿、園池、牧畜、樹種之事。凡禽獸、草木、蔬果，率其屬督其養戶、栽戶，以時經理其養地、栽地而畜植之，以供祭祀、賓客、宮府之膳羞。凡苑地，東至白河，西至西山，南至武清，北至居庸關，西南至渾河，竝禁圍獵。良牧牧牛羊豕，蕃育，育鵝鴨雞，皆籍其牝牡之數，而課孳卵焉。林衡，典果實、花木，嘉蔬，典蒔藝瓜菜，皆計其町畦、樹植之數，而以時苞進焉。</p>
<p>洪武二十五年，議開上林院，度地城南。<span class="style7">自牛首山接方山，西竝河涯。</span>比圖上，太祖謂有妨民業，遂止。永樂五年，始置上林苑監，設良牧、蕃育、嘉蔬、林衡、川衡、冰鑑及典察左右前後十屬署。洪熙中，併為蕃育、嘉蔬二署。<span class="style7">以良牧、川衡併蕃育，冰鑑、林衡併嘉蔬，典察四署分併入。</span>宣德十年，始定四署。正德間，增設監督內臣共九十九員。嘉靖元年，裁汰八十員，革蕃育、嘉蔬二署典署，林衡、嘉蔬二署錄事。</p>
<p>中、東、西、南、北五城兵馬指揮司。各指揮一人，<span class="style7">正六品。</span>副指揮四人，<span class="style7">正七品。</span>吏目一人。</p>
<p>指揮，巡捕盜賊，疏理街道溝渠及囚犯、火禁之事。凡京城內外，各畫境而分領之。境內有遊民、姦民則逮治。若車駕親郊，則率夫里供事。<span class="style7">凡親、郡王妃父無官者，親王授兵馬指揮，郡王授副指揮，不管事。</span></p>
<p>明初，置兵馬指揮司，設都指揮、副都指揮、知事。後改設指揮使、副指揮使，各城門設兵馬。洪武元年，命在京兵馬指揮司并管市司，每三日一次校勘街市斛斗、秤尺，稽考牙儈姓名，時其物價。五年，又設兵馬指揮司分司於中都。十年，定京城及中都兵馬指揮司秩俱正六品。<span class="style7">先是秩正四品。</span>改為指揮、副指揮，職專京城巡捕等事，革知事。二十三年，定設五城兵馬指揮司，<span class="style7">惟中城止稱中兵馬指揮司。</span>俱增設吏目。建文中，改為兵馬司，改指揮、副指揮為兵馬、副兵馬。永樂元年復舊。二年，設北京兵馬指揮司。嘉靖四十一年，詔巡視五城御史，每年終，將各城兵馬指揮會本舉劾。隆慶間，御史趙可懷言：「五城兵馬司官，宜取科貢正途，職檢驗死傷，理刑名盜賊，如兩京知縣。不職者，巡城御史糾劾之。」</p>
<p>順天府。府尹一人，<span class="style7">正三品。</span>府丞一人，<span class="style7">正四品。</span>治中一人，<span class="style7">正五品。</span>通判六人，<span class="style7">正六品，嘉靖後革三人。</span>推官一人，<span class="style7">從六品。</span>儒學教授一人，<span class="style7">從九品。</span>訓導一人。其屬，經歷司，經歷一人，<span class="style7">從七品。</span>知事一人。<span class="style7">從八品。</span>照磨所，照磨一人，<span class="style7">從九品。</span>檢校一人。所轄，宛平、大興二縣，各知縣一人，<span class="style7">正六品。</span>縣丞二人，<span class="style7">正七品。</span>主簿無定員，<span class="style7">正八品。</span>典史一人。司獄司，司獄一人。<span class="style7">從九品。</span>都稅司，大使一人，<span class="style7">從九品。</span>副使一人。宣課司，<span class="style7">凡四，正陽門外、正陽門、張家灣、蘆溝橋。</span>稅課司，<span class="style7">凡二，安定門外、安定門。</span>各大使一人。<span class="style7">從九品。</span>稅課分司，<span class="style7">凡二，崇文門、德勝門。</span>各副使一人。遞軍所、批驗所，各大使一人。</p>
<p>府尹，掌京府之政令。宣化和人，勸農問俗，均貢賦，節征徭，謹祭祀，閱實戶口，糾治豪強，隱恤窮困，疏理獄訟，務知百姓之疾苦。歲立春，迎春、進春，祭先農之神。月朔望，早朝，奏老人坊廂聽宣諭。孟春、孟冬，率其僚屬行鄉飲酒禮。凡勳戚家人文引，每三月一奏。市易平其物價。遇內官監徵派物料，雖有印信、揭帖，必補牘面奏。若天子耕耤，行三推禮，則奉青箱播種於後。禮畢，率庶人終畝。府丞貳京府，兼領學校。治中，參理府事，以佐尹丞。通判，分理糧儲、馬政、軍匠、薪炭、河渠、堤涂之事。推官，理刑名，察屬吏。二縣，職掌如外縣，以近涖輦下，故品秩特優。</p>
<p>順天府即舊北平府。洪武二年置北平行省。九年改為北平布政司，皆以北平為會府。永樂初，改為順天府。十年，陞為府尹，秩正三品，設官如應天府。<span class="style7">順天府通判，舊六人，內一人管糧，一人管馬，一人清軍，一人管匠，一人管河，一人管柴炭。嘉靖八年革管河、管柴炭二人。萬曆九年革清軍、管匠二人。十一年復設一人，兼管軍匠。</span></p>
<p>武學。京衞武學，教授一人，<span class="style7">從九品。</span>訓導一人。衞武學，教授一人，訓導二人或一人。掌教京衞各衞幼官及應襲舍人與武生，以待科舉、武舉、會舉，而聽於兵部。其無武學者，凡諸武生則隸儒學。</p>
<p>建文四年始置京衞武學，設教授一人。啟忠等十齋，各訓導二人。永樂中罷，正統六年復設。後漸置各衞武學，設官如儒學之制。</p>
<p>僧錄司。左、右善世二人，<span class="style7">正六品。</span>左、右闡教二人，<span class="style7">從六品。</span>左右講經二人，<span class="style7">正八品。</span>左、右覺義二人。<span class="style7">從八品。</span>道錄司。左、右正一二人，<span class="style7">正六品。</span>左、右演法二人，<span class="style7">從六品。</span>左、右至靈二人，<span class="style7">正八品。</span>左、右玄義二人。<span class="style7">從八品。</span>神樂觀提點一人，<span class="style7">正六品。</span>知觀一人，<span class="style7">從八品，嘉靖中革。</span>龍虎山正一真人一人。<span class="style7">正二品。洪武元年，張正常入朝，去其天師之號，封為真人，世襲。隆慶間革真人，止稱提點。萬曆初復之。</span>法官、贊教、掌書各二人。閤皁山、三茅山各靈官一人，<span class="style7">正八品。</span>太和山提點一人。</p>
<p>僧、道錄司掌天下僧道。在外府州縣有僧綱、道紀等司，分掌其事，俱選精通經典、戒行端潔者為之。神樂觀掌樂舞，以備大祀天地、神祇及宗廟、社稷之祭，隸太常寺，與道錄司無統屬。</p>
<p>洪武元年，立善世、玄教二院。四年革。五年，給僧道度牒。十一年，建神樂觀於郊祀壇西，設提點、知觀。<span class="style7">初，提點從六品，知觀從九品。洪武十五年陞提點正六品，知觀從八品。凡遇朝會，提點列於僧錄司左善世之下，道錄司左正一之上。</span>十五年，始置僧錄司、道錄司。<span class="style7">各設官如前所列。</span>僧凡三等：曰禪，曰講，曰教。道凡二等：曰全真，曰正一。設官不給俸，隸禮部。二十四年，清理釋、道二教，限僧三年一度給牒。凡各府州縣寺觀，但存寬大者一所，併居之。凡僧道，府不得過四十人，州三十人，縣二十人。民年非四十以上、女年非五十以上者，不得出家。二十八年，令天下僧道赴京考試給牒，不通經典者黜之。其後，釋氏有法王、佛子、大國師等封號，道士有大真人高士，高士等封號，賜銀印蟒玉，加太常卿、禮部尚書及宮保銜，至有封伯爵者，皆一時寵幸，非制也。</p>
<p>教坊司。奉鑾一人，<span class="style7">正九品。</span>左、右韶舞各一人，左、右司樂各一人，<span class="style7">並從九品。</span>掌樂舞承應。以樂戶充之，隸禮部。<span class="style7">嘉靖中，又設顯陵供祀教坊司，設左、右司樂各一人。</span></p>
<p>宦官。十二監。<span class="style7">每監各太監一員，正四品，左、右少監各一員，從四品，左、右監丞各一員，正五品，典簿一員，正六品，長隨、奉御無定員，從六品。此洪武舊制也。後漸更革，詳見各條下。</span>司禮監，<span class="style7">提督太監一員，掌印太監一員，秉筆太監、隨堂太監、書籍名畫等庫掌司、內書堂掌司、六科廊掌司、典簿無定員。提督掌督理皇城內一應儀禮刑名，及鈐束長隨、當差、聽事各役，關防門禁，催督光祿供應等事。掌印掌理內外章奏及御前勘合。秉筆、隨堂掌章奏文書，照閤票批硃。掌司各掌所司。典簿典記奏章及諸出納號簿。</span>內官監，<span class="style7">掌印太監一員，總理、管理、僉書、典簿、掌司、寫字、監工無定員，掌木、石、瓦、土、塔材、東行、西行、油漆、婚禮、火藥十作，及米鹽庫、營造庫、皇壇庫，凡國家營造宮室、陵墓，并銅錫妝奩、器用暨冰窨諸事。</span>御用監，<span class="style7">掌印太監一員，裏外監把總二員，典簿、掌司、寫字、監工無定員。凡御前所用圍屏、牀榻諸木器，及紫檀、象牙、烏木、螺甸諸玩器，皆造辦之。又有仁智殿監工一員，掌武英殿中書承旨所寫書籍畫冊等，奏進御前。</span>司設監，<span class="style7">員同內官監，掌鹵簿、儀仗、帷幕諸事。</span>御馬監，<span class="style7">掌印、監督、提督太監各一員。騰驤四衞營各設監官、掌司、典簿、寫字、拏馬等員。象房有掌司等員。</span>神宮監，<span class="style7">掌印太監一員，僉書、掌司、管理無定員，掌太廟各廟灑掃、香燈等事。</span>尚膳監，<span class="style7">掌印太監一員，提督光祿太監一員，總理一員，管理、僉書、掌司、寫字、監工及各牛羊等房廠監工無定員，掌御膳及宮內食用并筵宴諸事。</span>尚寶監，<span class="style7">掌印一員，僉書、掌司無定員，掌寶璽、敕符、將軍印信。凡用寶，外尚寶司以揭帖赴監請旨，至女官尚寶司領取，監視外司用訖，存號簿，繳進。</span>印綬監，<span class="style7">員同尚寶，掌古今通集庫，并鐵券、誥敕、貼黃、印信、勘合、符驗、信符諸事。</span>直殿監，<span class="style7">員同上，掌各殿及廊廡掃除事。</span>尚衣監，<span class="style7">掌印太監一員，管理、僉書、掌司、監工無定員，掌御用冠冕、袍服及屨舄、靴韈之事。</span>都知監。<span class="style7">掌印太監一員，僉書、掌司、長隨、奉御無定員，舊掌各監行移、關知、勘合之事，後惟隨駕前導警蹕。</span></p>
<p>四司。<span class="style7">舊制每司各司正一人，正五品；左、右司副各一人，從五品。後漸更易，詳下。</span>惜薪司，<span class="style7">掌印太監一員，總理、僉書、掌道、掌司、寫字、監工及外廠、北廠、南廠、新南廠、新西廠各設僉書、監工，俱無定員，掌所用薪炭之事。</span>鐘鼓司，<span class="style7">掌印太監一員，僉書、司房、學藝官無定員，掌管出朝鐘鼓，及內樂、傳奇、過錦、打稻諸雜戲。</span>寶鈔司，<span class="style7">掌印太監一員，僉書、管理、監工無定員，掌造粗細草紙。</span>混堂司。<span class="style7">掌印太監一員，僉書、監工無定員，掌沐浴之事。</span></p>
<p>八局。<span class="style7">舊制每局大使一人，正五品；左、右副使各一人，從五品。</span>兵仗局，<span class="style7">掌印太監一員，提督軍器庫太監一員，管理、僉書、掌司、寫字、監工無定員，掌製造軍器。火藥司屬之。</span>銀作局，<span class="style7">掌印太監一員，管理、僉書、寫字、監工無定員，掌打造金銀器飾。</span>浣衣局，<span class="style7">掌印太監一員，僉書、監工無定員。凡宮人年老及罷退廢者，發此局居住。惟此局不在皇城內。</span>巾帽局，<span class="style7">掌印太監一員，管理、僉書、掌司、監工無定員，掌宮內使帽靴，駙馬冠靴及藩王之國諸旗尉帽靴。</span>鍼工局，<span class="style7">員同巾帽局，掌造宮中衣服。</span>內織染局，<span class="style7">員同上，掌染造御用及宮內應用緞匹。城西藍靛廠為此局外署。</span>酒醋麵局，<span class="style7">員同上，掌宮內食用酒醋、糖醬、麵豆諸物。與御酒房不相統轄。</span>司苑局。<span class="style7">員同上，掌蔬菜、瓜果。</span></p>
<p>十二監、四司、八局，所謂二十四衙門也。</p>
<p>其外有內府供用庫，<span class="style7">掌印太監一員，總理、管理、掌司、寫字、監工無定員。掌宮內及山陵等處內官食米及御用黃蠟、白蠟、沉香等香。凡油蠟等庫俱屬之。舊制各庫設官同八局。</span>司鑰庫，<span class="style7">員同上，掌收貯制錢以給賞賜。</span>內承運庫，<span class="style7">掌印太監一員，近侍、僉書太監十員，掌司、寫字、監工無定員。掌大內庫藏，凡金銀及諸寶貨總隸之。</span>十庫，甲字，<span class="style7">掌貯銀硃、黃丹、烏梅、藤黃、水銀諸物。</span>乙字，<span class="style7">掌貯奏本等紙及各省所解胖襖。</span>丙字，<span class="style7">掌貯絲綿、布匹。</span>丁字，<span class="style7">掌貯生漆、桐油等物。</span>戊字，<span class="style7">掌貯所解弓箭、盔甲等物。</span>承運，<span class="style7">掌貯黃白生絹。</span>廣盈，<span class="style7">掌貯紗羅諸帛匹。</span>廣惠，<span class="style7">掌造貯巾帕、梳籠、刷抿、錢貫、鈔錠之類。</span>贓罰，<span class="style7">掌沒入官物。已上各掌庫一員，貼庫、僉書無定員。</span>御酒房，<span class="style7">提督太監一員，僉書無定員。掌造御用酒。</span>御藥房，<span class="style7">提督太監正、副二員，分兩班。近侍、醫官無定員。職掌御用藥餌，與太醫院官相表裏。</span>御茶房，<span class="style7">提督太監正、副二員，分兩班。近侍無定員。職司供奉茶酒、瓜果及進御膳。</span>牲口房，<span class="style7">提督太監一員，僉書無定員。收養異獸珍禽。</span>刻漏房，<span class="style7">掌房一員，僉書無定員。掌管每日時刻，每一時即令直殿監官入宮換牌，夜報刻水。</span>更鼓房，<span class="style7">有罪內官職司之。</span>甜食房，<span class="style7">掌房一員，協同無定員。掌造辦虎眼、窩絲等糖及諸甜食，隸御用監。</span>彈子房，<span class="style7">掌房一員，僉書數員。專備泥彈。</span>靈臺，<span class="style7">掌印太監一員，僉書近侍、看時近侍無定員。掌觀星氣雲物，測候災祥。</span>絛作，<span class="style7">掌作一員，協同無定員。掌造各色兜羅絨及諸絛綬，隸御用監。</span>盔甲廠，<span class="style7">即舊鞍轡局，掌造軍器。</span>安民廠，<span class="style7">舊名王恭廠，各掌廠太監一員，貼廠、僉書無定員。掌造銃炮、火藥之類。</span>午門，東華門，西華門，奉天門，玄武門，左、右順門，左、右紅門，皇宮門，坤寧門，宮左、右門。東宮春和門，後門，左、右門，皇城、京城內外諸門，<span class="style7">各門正一員，管事無定員。司晨昏啟閉，關防出入。舊設門正、門副各一員。</span>提督東廠，<span class="style7">掌印太監一員，掌班、領班、司房無定員。貼刑二員，掌刺緝刑獄之事。舊選各監中一人提督，後專用司禮、秉筆第二人或第三人為之。其貼刑官，則用錦衣衞千百戶為之。凡內官司禮監掌印，權如外廷元輔；掌東廠，權如總憲。秉筆、隨堂視衆輔。各設私臣掌家、掌班、司房等員。</span>提督西廠，<span class="style7">不常設，惟汪直、谷大用置之。劉瑾又設西內廠。尋俱罷革。</span>提督京營，<span class="style7">提督太監，坐營太監，監鎗、掌司、僉書俱無定員。始於景泰元年。</span>文書房，<span class="style7">掌房十員。掌收通政司每日封進本章，并會極門京官及各藩所上封本，其在外之閣票，在內之搭票，一應聖諭旨意御批，俱由文書房落底簿發。凡升司禮者，必由文書房出，如外廷之詹、翰也。</span>禮儀房，<span class="style7">提督太監一員，司禮、掌印或秉筆攝之，掌司、寫字、管事、長隨無定員。掌一應選婚、選駙馬、誕皇太子女、選擇乳婦諸吉禮。</span>中書房，<span class="style7">掌房一員，散官無定員。掌管文華殿中書所寫書籍、對聯、扇柄等件，承旨發寫，完日奏進。</span>御前近侍，<span class="style7">曰乾清宮管事，督理御用諸事，曰打卯牌子，掌隨朝捧劍，俱位居司禮、東廠提督守備之次。曰御前牌子，曰暖殿，曰管櫃子，曰贊禮，曰答應長隨，曰當差聽事，曰拏馬，尚冠、尚衣、尚履，皆近侍也。</span>南京守備，<span class="style7">正、副守備太監各一員。關防一顆，護衞留都，為司禮監外差。</span>天壽山守備，<span class="style7">太監一員。轄各陵守陵太監，職司護衞。</span>湖廣承天府守備，<span class="style7">太監一員。轄承德、荊、襄地方，護衞興寧。</span>織造，<span class="style7">提督太監南京一員，蘇州一員，杭州一員。掌織造御用龍衣。</span>鎮守，<span class="style7">鎮守太監始於洪熙，遍設於正統，凡各省各鎮無不有鎮守太監，至嘉靖八年後始革。</span>市舶，<span class="style7">廣東、福建、浙江三市舶司各設太監提督，後罷浙江、福建二司，惟存廣東司。</span>監督倉場，<span class="style7">各倉、各場俱設監督太監。</span>諸陵神宮監，<span class="style7">各陵俱設神宮監太監守陵。</span>其外之監軍、採辦、糧稅、礦關等使，不常設者，不可勝紀也。</p>
<p>初，吳元年置內史監，設監令，<span class="style7">正四品。</span>丞，<span class="style7">正五品，。</span>奉御，<span class="style7">從五品。</span>內史，<span class="style7">正七品。</span>典簿。<span class="style7">正八品。</span>皇門官設皇門使，<span class="style7">正五品。</span>副。<span class="style7">從五品。</span>後改置內使監、御用監，各設令一人，<span class="style7">正三品。</span>丞二人，<span class="style7">從三品。</span>奉御，<span class="style7">正六品。</span>典簿。<span class="style7">正七品。</span>皇門官門正，<span class="style7">正四品。</span>副，<span class="style7">從四品。</span>春宮門官正，<span class="style7">正五品。</span>副，<span class="style7">從五品。</span>御馬司司正，<span class="style7">正五品。</span>副，<span class="style7">從五品。</span>尚寶兼守殿、尚冠、尚衣、尚佩、尚履、尚藥、紀事等奉御。<span class="style7">俱正六品。</span>洪武二年，定置內使監奉御六十人，尚寶一人，尚冠七人，尚衣十人，尚佩九人，尚藥七人，紀事二人，執膳四人，司脯二人，司香四人，太廟司香四人，涓潔二人。置尚酒、尚醋、尚麵、尚染四局，局設正一人，副二人。置御馬、御用二司，司設正一人，副二人。內府庫設大使一人，副使二人。內倉監設令一人，丞二人。及置東宮典璽、典翰、典膳、典服、典藥、典乘兵六局，局設局郎一人，丞一人。又置門官，午門等十三門，各設門正一人，副一人。東宮門官，春和門等四門，各設門正一人，副一人。三年，置王府承奉司。<span class="style7">設承奉一人，承奉副二人，典寶、典服、典膳三所，各設正一人，副一人，門官設門正一人，副一人。</span>改內使監、御用監，秩皆從三品，<span class="style7">令從三品，丞正四品。</span>皇門官秩從四品。<span class="style7">門正從四品，副正五品，春宮門官正、副同。</span>四年，復悉差其品秩，授以散官。乃改內使監為正五品，皇門官為正六品。<span class="style7">洪武四年，定內官散官。正四品，中正大夫。從四品，中侍大夫。正五品，中衞大夫。從五品，侍直大夫。正六品，內侍郎。從六品，內直郎。正七品，正奉郎。從七品，正衞郎。正八品，司奉郎。從八品，司直郎。尋定內使監令。正五品，授中衞大夫。丞，從五品，授侍直大夫。皇門正、局正、司正、東宮門正、局正，俱正六品，授內侍郎。尚寶、奉御、皇門副、局副、司副、東宮門副、局丞，王府承奉、門正、所正，俱從六品，授內直郎。尚冠等奉御、內府庫大使、內倉監令、王府承奉副、門副、所副，俱正七品，授正奉郎。庫副使、倉丞，俱從七品，授正衞郎。</span>六年，改御用監為供奉司，<span class="style7">秩從七品，設官五人。</span>內倉監為內府倉，<span class="style7">以監令為大使，監丞為副使。</span>內府庫為承運庫。<span class="style7">仍設大使、副使。</span>尋置紀事司，以宦者張翊為司正。<span class="style7">秩正七品。</span>又考前代糾劾內官之法，置內正司，設司正一人，<span class="style7">正七品。</span>司副一人，<span class="style7">從七品。</span>專糾內官失儀及不法者。旋改為典禮司，又改為典禮紀察司，陞其品秩。<span class="style7">司正陞正六品，司副陞從六品。</span>十年，置神宮內使監，設監令，<span class="style7">正五品。</span>丞，<span class="style7">從五品，。</span>司香奉御，<span class="style7">正七品。</span>典簿。<span class="style7">從九品。</span>天地壇、神壇各祠祭署，設署令，<span class="style7">正七品。</span>丞，<span class="style7">從七品。</span>司香奉御。<span class="style7">正八品。</span>甲、乙、丙、丁、戊五庫，各設大使，<span class="style7">正七品。</span>副使，<span class="style7">從七品。</span>及皇城門官端門等十六門，各設門正，<span class="style7">正七品。</span>副。<span class="style7">從七品</span>。十二年，更置尚衣、尚冠、尚履三監，針工、皮作、巾帽三局。改尚佩局為尚佩監。十六年，置內府寶鈔廣源、廣惠二庫，職掌出納楮幣，入則廣源庫掌之，出則廣惠庫掌之。<span class="style7">寶鈔廣源庫，設大使一人，正九品，用流官；副使一人，從九品，用內官。寶鈔廣惠庫，設大使二人，正九品；副使二人，從九品。俱流官、內官兼用。</span></p>
<p>十七年，更定內官諸監、庫、局品職。內官監，設令一人，<span class="style7">正六品。</span>丞二人，<span class="style7">從六品。</span>典簿一人。<span class="style7">正九品。</span>神宮監，設令一人，<span class="style7">正七品。</span>丞一人，<span class="style7">從七品。</span>奉御一人，<span class="style7">正八品。</span>尚寶監，設令一人，<span class="style7">正七品。</span>丞一人。<span class="style7">從七品。</span>尚衣監，設令一人，<span class="style7">正七品。</span>丞一人。<span class="style7">從七品。</span>奉御四人。<span class="style7">正八品。</span>尚膳監，設令一人，<span class="style7">正七品。</span>丞一人。<span class="style7">從七品。</span>司設監，設令一人，<span class="style7">正七品。</span>丞一人，<span class="style7">從七品。</span>奉御四人。<span class="style7">正八品。</span>司禮監，設令一人，<span class="style7">正七品。</span>丞一人。<span class="style7">從七品。</span>御馬監，設令一人，<span class="style7">正七品。</span>丞一人。<span class="style7">從七品。</span>直殿監，設令一人，<span class="style7">正七品。</span>丞四人，<span class="style7">從七品。</span>小內使十五人。宮門承制，設奉御五人。<span class="style7">正八品。</span>宮門守門官，設門正一人，<span class="style7">正八品。</span>副四人。<span class="style7">從八品。</span>內承運庫，設大使一人，<span class="style7">正九品。</span>副使二人。<span class="style7">從九品。</span>司鑰庫，設大使一人，<span class="style7">正九品。</span>副使四人。<span class="style7">從九品。</span>巾帽局，設大使一人，<span class="style7">正九品。</span>副使一人，<span class="style7">從九品。</span>針工局，設大使一人，<span class="style7">正九品。</span>副使一人。<span class="style7">從九品。</span>織染局，設大使一人，<span class="style7">正九品。</span>副使一人。<span class="style7">從九品。</span>顏料局，設大使一人。<span class="style7">正九品。</span>司苑局，設大使一人。<span class="style7">正九品。</span>司牧局，設大使一人。<span class="style7">正九品。</span>皆於內官內選用。二十八年，復位內官監、司、庫、局與諸門官，并東宮六局、王府承奉等官職秩。凡內官監十一：曰神宮監，曰尚寶監，曰孝陵神宮監，曰尚膳監，曰尚衣監，曰司設監，曰內官監，曰司禮監，曰御馬監，曰印綬監，曰直殿監，皆設太監一人，<span class="style7">正四品。</span>左、右少監各一人，<span class="style7">從四品。</span>左、右監丞各一人，<span class="style7">正五品。</span>典簿一人，<span class="style7">正六品。</span>又設長隨、奉御。<span class="style7">正六品。</span>各門官七：午門、東華門、西華門、玄武門、奉天門、左順門、右順門，皆設門正一人，<span class="style7">正四品。</span>門副一人。<span class="style7">從四品。</span>司二：曰鐘鼓司，曰惜薪司，皆設司正一人，<span class="style7">正五品，。</span>左、右司副各一人。<span class="style7">從五品。</span>局庫九：曰兵仗局，曰內織染局，曰針工局，曰巾帽局，曰司苑局，曰酒醋麵局，曰內承運庫，曰司鑰庫，曰內府供用庫。每局庫皆設大使一人，<span class="style7">正五品。</span>左、右副使各一人。<span class="style7">從五品。</span>東宮典璽、典藥、典膳、典服、典兵、典乘六局，各設局郎一人，<span class="style7">正五品。</span>局丞二人，<span class="style7">從五品。</span>惟典璽局增設紀事、奉御。<span class="style7">正六品。</span>親王府承奉司設承奉正，<span class="style7">正六品。</span>承奉副。<span class="style7">從六品。</span>所三：曰典寶所，設典寶正一人，<span class="style7">正六品。</span>副一人。<span class="style7">從六品。</span>曰典膳所，設典膳正一人，<span class="style7">正六品。</span>副一人。<span class="style7">從六品。</span>曰典服所，設典服正一人，<span class="style7">正六品。</span>副一人。<span class="style7">從六品。</span>門官，設門正一人，<span class="style7">正六品。</span>門副一人。<span class="style7">從六品。</span>又設內使十人。<span class="style7">司冠一人，司衣三人，司佩一人，司履一人，司藥二人，司矢二人。</span>各公主位下設中使司，司正、司副各一人。三十年，置都知監，設太監一人，<span class="style7">正四品。</span>左、右少監各一人，<span class="style7">從四品。</span>左、右監丞各一人，<span class="style7">正五品。</span>典簿一人。<span class="style7">正六品。</span>又置銀作局，設大使一人，<span class="style7">正五品。</span>副使一人。<span class="style7">從五品。</span></p>
<p>太祖嘗謂侍臣曰：「朕觀周禮，奄寺不及百人。後世至踰數千，因用階亂。此曹止可供灑掃，給使令，非別有委任，毋令過多。」又言：「此曹善者千百中不一二，惡者常千百。若用為耳目，即耳目蔽；用為心腹，即心腹病。馭之之道，在使之畏法，不可使有功。畏法則檢束，有功則驕恣。」有內侍事帝最久，微言及政事，立斥之，終其身不召。因定制，內侍毋許識字。洪武十七年鑄鐵牌，文曰：「內臣不得干預政事，犯者斬」，置宮門中。又敕諸司毋得與內官監文移往來。然二十五年命聶慶童往河州敕諭茶馬，中官奉使行事已自此始。成祖亦嘗云：「朕一遵太祖訓，無御寶文書，即一軍一民，中官不得擅調發。」有私役應天工匠者，立命錦衣逮治。顧中官四出，實始永樂時。元年，李興等齎敕勞暹羅國王，此奉使外國之始也。三年，命鄭和等率兵二萬，行賞西洋古里、滿剌諸國，此將兵之始也。八年，敕王安等監都督譚青等軍，馬靖巡視甘肅，此監軍、巡視之始也。及洪熙元年，以鄭和領下番官軍守備南京，遂相沿不改。敕王安鎮守甘肅，而各省鎮皆設鎮守矣。宣德四年，特設文書房，命大學士陳山專授小內使書，而太祖不許識字讀書之制，由此而廢。賜王瑾、金英印記，則與諸密勿大臣同。賜金英、范弘等免死詔，則又無異勳臣之鐵券也。英之王振，憲之汪直，武之劉瑾，熹之魏忠賢，太阿倒握，威福下移。神宗礦稅之使，無一方不罹厥害。其他怙勢熏灼，不可勝紀。而蔭弟、蔭姪、封伯、封公，則撓官制之大者。莊烈帝初翦大憝，中外頌聖。旣而鎮守、出征、督餉、坐營等事，無一不命中官為之，而明亦遂亡矣。</p>
<p>女官。六局。尚宮局，<span class="style7">尚宮二人，正五品。六尚並同。尚宮掌導引中宮。凡六局出納文籍，皆印署之。若徵辦於外，則為之請旨，牒付內官監。監受牒，行移於外。</span>領司四：司記，<span class="style7">司記二人，正六品；典記二人，正七品；掌記二人，正八品。掌宮內諸司簿書，出入錄目，番署加印，然後授行。女史六人，掌執文書，凡二十四司，二十四典，二十四掌，品秩並同。</span>司言，<span class="style7">司言二人，典言二人，掌言二人，女史四人，掌宣傳啟奏。凡令節外命婦朝賀中宮，司言傳旨。</span>司簿，<span class="style7">司簿二人，典簿二人，掌簿二人，女史六人，掌宮人名籍及廩賜之事。</span>司闈。<span class="style7">司闈六人，典闈六人，掌闈六人，女史四人，掌宮闈管鍵之事。</span>尚儀局，<span class="style7">尚儀二人，掌禮儀起居事。</span>領司四：司籍，<span class="style7">司籍二人，典籍二人，掌籍二人，女史十人，掌經籍、圖書、筆札、几案之事。</span>司樂，<span class="style7">司樂四人，典樂四人，掌樂四人，女史二人，掌音樂之事。</span>司賓，<span class="style7">司賓二人，典賓二人，掌賓二人，女史二人，掌朝見、宴會、賜賚之事。</span>司贊，<span class="style7">司贊二人，典贊二人，掌贊二人，女史二人，掌朝見、宴會、贊相之事。</span>彤史。<span class="style7">彤史二人，正六品，掌宴見進御之事，凡后妃、羣妾御於君所，彤史謹書其月日。</span>尚服局，<span class="style7">尚服二人，掌供服用采章之數。</span>領司四：司寶，<span class="style7">司寶二人，典寶二人，掌寶二人，女史四人，掌寶璽、符契。</span>司衣，<span class="style7">司衣二人，典衣二人，掌衣二人，女史四人，掌衣服、首飾之事。</span>司飾，<span class="style7">司飾二人，典飾二人，掌飾二人，女史二人，掌巾櫛、膏沐之事。</span>司仗。<span class="style7">司仗二人，典仗二人，掌仗二人，女史二人，凡朝賀，帥女官擎執儀仗。</span>尚食局，<span class="style7">尚食二人，掌膳羞品齊之數。凡以飲食進御，尚食先嘗之。</span>領司四：司膳，<span class="style7">司膳四人，典膳四人，掌膳四人，女史四人，掌割烹煎和之事。</span>司醞，<span class="style7">司醞二人，典醞二人，掌醞二人，女史二人，掌酒醴酏飲之事。</span>司藥，<span class="style7">司藥二人，典藥二人，掌藥二人，女史四人，掌醫方藥物。</span>司饎。<span class="style7">司饎二人，典饎二人，掌饎二人，掌廩餼薪炭之事。</span>尚寢局，<span class="style7">尚寢二人，掌天子之宴寢。</span>領司四：司設，<span class="style7">司設二人，典設二人，掌設二人，女史四人，掌牀帷、茵席、汛掃、張設之事。</span>司輿，<span class="style7">司輿二人，典輿二人，掌輿二人，女史二人，掌輿輦、繖扇之事。</span>司苑，<span class="style7">司苑二人，典苑二人，掌苑二人，女史四人，掌園囿種值花果。</span>司燈。<span class="style7">司燈二人，典燈二人，掌燈二人，女史二人，掌燈燭事。</span>尚功局，<span class="style7">尚功二人，掌督女紅之程課。</span>領司四：司製，<span class="style7">司製二人，典製二人，掌製二人，女史四人，裳衣服裁製縫紉之事。</span>司珍，<span class="style7">司珍二人，典珍二人，掌珍二人，女史六人，掌金玉寶貨。</span>司綵，<span class="style7">司綵二人，典綵二人，掌綵二人，女史六人，掌繪綿絲絮事。</span>司計。<span class="style7">司計二人，典計二人，掌計二人，女史四人，掌度支衣服、飲食、柴炭之事。</span>宮正司。<span class="style7">宮正一人，正五品；司正二人，正六品；典正二人，正七品。掌糾察宮闈、戒令、謫罰之事。大事則奏聞。女史四人，記功過。</span></p>
<p>吳元年，置內職六尚局。洪武五年，定為六局一司。局曰尚宮，曰尚儀，曰尚服，曰尚食，曰尚寢，曰尚功。司曰宮正。<span class="style7">尚宮二人，尚儀、尚服、尚食、尚寢、尚功各一人，宮正二人，俱正六品。</span>六局分領二十四司，每司或二人或四人。<span class="style7">司記、司言、司簿、司樂、司寶、司衣、司飾、司醞、司藥、司供、司輿、司苑、司珍、司綵、司計各二人。司闈、司籍、司賓、司贊、司仗、司饌、司設、司燈、司製各四人。</span>女史十八人。<span class="style7">尚功局六人，餘五局及宮正局各二人。</span>十七年，更定品秩。<span class="style7">尚宮、尚儀、尚服、尚食、尚寢、尚功、宮正各一人，俱改正五品；二十四司正六品。增設二十四掌，正七品。宮正司增設司正，正六品。</span>二十二年，授宮官敕。服勞多者，或五載六載，得歸父母，聽婚嫁。年高者許歸，願留者聽。現授職者，家給與祿。二十七年，又重定品職。<span class="style7">增設二十四典，正七品。改二十四掌為正八品。尚儀局增設彤史，正六品。宮正司增設典正，正七品。自六尚以下，員數俱如前所列。凡宮官一百八十七人，女史九十六人。</span>六局各鑄印給之。永樂後，職盡移於宦官。其宮官所存者，惟尚寶四司而已。</p>
<hr/>
</div>
<!-- end .main --></div>
<!-- end #main --></div>
</div>
</body></html>