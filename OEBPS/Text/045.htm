<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷四十五‧志第二十一</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十五・志第二十一</h1>　
     <span class="style11">地理六</span>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>福建　廣東　廣西
</p><p class="style15" id="p1"><a class="gg-link" href="#p1" onclick="return changeColor(this);"></a>福建</p>
<p id="p2"><a class="gg-link" href="#p2" onclick="return changeColor(this);"></a>禹貢揚州之域。元置福建道宣慰使司，<span class="style7">治福州路。</span>屬江浙行中書省。至正十六年正月改宣慰司為行中書省。太祖吳元年十二月平陳友定。洪武二年五月仍置福建等處行中書省。七年二月置福州都衞。<span class="style7">與行中書省同治。</span>八年十月改福州都衞為福建都指揮使司。九年六月改行中書省為承宣布政使司。領府八，直隸州一，屬縣五十七。<span class="style7">為里三千七百九十七。</span>北至嶺，<span class="style7">與浙江界。</span>西至汀州，<span class="style7">與江西界。</span>南至詔安，<span class="style7">與廣東界。</span>東至海。距南京二千八百七十二里，京師六千一百三十三里。洪武二十六年編戶八十一萬五千五百二十七，口三百九十一萬六千八百六。弘治四年，戶五十萬六千三十九，口二百一十萬六千六十。萬曆六年，戶五十一萬五千三百七，口一百七十三萬八千七百九十三。</p>
<p id="p3"><a class="gg-link" href="#p3" onclick="return changeColor(this);"></a>福州府<span class="style7">元福州路，屬福建道。</span>太祖吳元年為府。領縣九：</p>
<p id="p4"><a class="gg-link" href="#p4" onclick="return changeColor(this);"></a>　　閩<span class="style7">倚。南有釣臺山，亦曰南臺山。東南有鼓山。南有方山，一名甘果山，下有官母嶼，有巡檢司。東南濱海。南有閩江，亦曰建江，自南平縣流入府界。東南納羣川之水，至府西曰洪塘江，分二流，南出曰陶江，東出曰南臺江，至鼓山下復合為一。又東南有馬頭江，自永福縣流入，曰西峽江，又東有東峽江流合焉，又東南至五虎門，入於海。東有閩安鎮巡檢司。</span>侯官<span class="style7">倚。西有旂山，有雪峯山，有建江，又有西禪浦。西南有陽崎、吳山、鳳岡、澤苗、延澤、仙坂等六浦，皆建江支分，仍合正流入海。西北有懷安縣，洪武十二年移入郭內，與閩、侯官同治，萬曆八年九月省，西北有竹崎、又有五縣寨二巡檢司。</span>長樂<span class="style7">府東，少南。東濱海，有海堤。北有馬頭江。又東有守禦梅花千戶所，洪武二十一年二月置。東北有石梁蕉山、東南有松下鎮二巡檢司。又東有小祉山巡檢司，後移治大祉澳。</span>福清<span class="style7">府南，少東。元福清州。洪武二年二月降為縣。東南際海，有鹽場，海中有海壇山，又有小練山。南有龍江，又有逕江。東南有海口，江皆匯流入海。又東有鎮東衞，東南有守禦萬安千戶所，俱洪武二十一年二月置。又有澤朗山、有牛頭門、又南有壁頭山三巡檢司。又東有海口鎮巡檢司，洪武二十年移於長樂縣之松下鎮。</span>連江<span class="style7">府東北。東北濱海，海中有北茭鎮巡檢司。南有連江，東入海。東北有守禦定海千戶所，洪武二十一年二月置。</span>羅源<span class="style7">府東北。東濱海。西有羅川，南流分三派入海。南有應德鎮。</span>古田<span class="style7">府西北。建江在縣南，自南平縣流入，經城南，有大溪流合焉，謂之水口。又東南逕模天嶺下，江流至此始出險就平，東入閩清縣界。東有杉洋鎮，出銀坑，有巡檢司，後廢。又西南有谷口鎮、西北有西溪鎮二巡檢司，尋廢。</span>閩清<span class="style7">府西北。西南有大帽山。北有建江，西南有梅溪流合焉。東有青窰鎮巡檢司，廢。</span>永福<span class="style7">府西南。西南有高蓋山，又南有陳山。東有東溪，匯諸山溪之水，下流會於福清之龍江而入海。又有漈門巡檢司，後移於嵩口埕，尋復故。</span></p>
<p id="p5"><a class="gg-link" href="#p5" onclick="return changeColor(this);"></a>興化府<span class="style7">元興化路，屬福建道宣慰司。</span>洪武元年為府。領縣二。北距布政司二百八十里。</p>
<p id="p6"><a class="gg-link" href="#p6" onclick="return changeColor(this);"></a>　　莆田<span class="style7">倚。東南濱海，海中有湄洲嶼，又有南日山，俱東與琉球國相望。又南有木蘭溪，北有延壽溪，東北有荻蘆溪，又有通應港，俱會流入海。又西北有興化縣，正統十三年四月省。東有平海衞，東南有守禦莆禧千戶所，俱洪武二十一年二月置。東有嵌頭、西北有大洋寨、東南有吉了三巡檢。東有沖沁巡檢司，本治尋陽，後徙興福。又有青山巡檢司，本治武盛里南哨，後徙奉國里。東南有南日山巡檢司，後徙新安。東北有迎仙寨巡檢司，後移鼓樓山。東有峙頭、東南有小峙二巡檢司，後廢。</span>仙遊<span class="style7">府西。北有二飛山。東北有何嶺。南臨九鯉湖，湖在萬山中，下流入莆田縣界，合於延壽溪。西有三會溪，即木蘭溪上源。西有白嶺巡檢司，後遷於文殊寨。南有楓亭市、西有潭邊市二巡檢司，後廢。</span></p>
<p id="p7"><a class="gg-link" href="#p7" onclick="return changeColor(this);"></a>建寧府<span class="style7">元建寧路，屬福建道宣慰司。</span>洪武元年為府。領縣八。四年正月置建寧都衞於此。八年十月改為福建行都指揮使司。東南距布政司五百二十五里。</p>
<p id="p8"><a class="gg-link" href="#p8" onclick="return changeColor(this);"></a>　　建安<span class="style7">倚。東北有鳳凰山，產茶。東有東溪，即建江，自浙江慶元縣流經此，又西合於西溪。又東南有壽嶺巡檢司。</span>甌寧<span class="style7">倚。西有西溪，源出崇安縣，東會諸溪之水，流入縣境，又東合於東溪，南入延平府界。西北有營頭街巡檢司。</span>建陽<span class="style7">府西北。西北有西山。東南有錦江，亦曰交溪，有二源，合流於縣東東山下，南流達於建溪。</span>崇安<span class="style7">府西北。南有武夷山，中有清溪，九曲流入崇溪。西北有分水嶺，上有分水關巡檢司。其水西流者入江西境，東流者入縣境，即崇溪源。俗謂之大溪，經城西而南出，亦謂之西溪。其別源出縣東北之岑陽山，亦曰東溪，西南流合於西溪，又南合武夷水而入建陽縣界，即錦江之上源也。又西北有溫林、岑陽、桐木、焦嶺、谷口、寮竹、觀音等關，與分水關為崇安入關。</span>浦城<span class="style7">府東北。北有漁梁山，建溪之源出焉。又有蓋仙山，有黎嶺，又有楓嶺，一名大竿嶺，皆浙、閩通途。又東北有柘嶺，與浙江麗水縣分界，柘水出焉，流合大溪。又南有南浦溪，亦曰大溪，即建溪也，下合建陽之交溪。東有高泉、東北有溪源、西北有盆亭三巡檢司。</span>松溪<span class="style7">府東。東有萬山。東北有鷲峯山，接浦城及浙江之龍泉界。南有松溪，源出浙江慶元縣，亦謂之松源水，又西有杉溪，下流俱入於建溪。北有二十四都巡檢司。南有東關巡檢司，後遷於烏鞍嶺，又遷於鐵嶺，又遷於峽橋。</span>政和<span class="style7">府東。南有七星溪，源出縣東之銅盤山，下流合於松溪。又東有丹溪，流經福安縣入海。又東南有赤巖巡檢司。</span>壽寧<span class="style7">府東。景泰六年八月以政和縣楊海村置，析福安縣地益之。東有蟾溪，即福寧州長溪上源也。東有漁溪巡檢司，後遷縣北之官臺山，又遷斜灘鎮。</span></p>
<p id="p9"><a class="gg-link" href="#p9" onclick="return changeColor(this);"></a>延平府<span class="style7">元延平路，屬福建道宣慰司。</span>洪武元年為府。領縣七。東南距布政司四百五里。</p>
<p id="p10"><a class="gg-link" href="#p10" onclick="return changeColor(this);"></a>　　南平<span class="style7">倚。南有九峯山。東北有衍仙山。城東南有劍溪，即建江也，亦曰東溪，自建寧府流入，南經黯淡灘，又西逕劍津，與西溪合。西溪出汀、邵二府之境，至縣西，合於沙縣之沙溪，為沙溪口；又東至劍津，合於東溪；又南至尤溪口，合於大溪，亦名南溪；又東至福州府，入於海；俗亦謂之三溪。東南有蒼峽、西北有大曆二巡檢司。</span>將樂<span class="style7">府西。南有天階山。西北有百丈山。南有將溪，亦曰大溪，即西溪之上源也。又西北有梅溪，自邵武界流入，合於大溪。又北有萬安寨巡檢司。</span>沙<span class="style7">府西南。西北有幼山。縣治南有沙溪，亦名太史溪，自永安縣流入，經縣東，有霹靂等灘，下流合於西溪。北有北鄉寨巡檢司。</span>尤溪<span class="style7">府南。北有丹溪嶺，一名桃木嶺，下有丹溪。東有尤溪，其上源一出龍巖縣，一出德化縣，合流於縣西南，又北流會湯泉等二十溪，北出尤口，入建溪，亦曰湖頭溪。西有英果砦、又有高才坂二巡檢司。</span>順昌<span class="style7">府西，少北。南有徘徊嶺。西北有順陽溪，源出建陽縣，又東經縣南，與將溪合，又東經沙口，合邵武縣之沙溪，又東經縣西，與西溪合，西溪即邵武縣之紫雲溪也，又東入南平縣界，為南平之西溪。又西北有仁壽鎮巡檢司。</span>永安<span class="style7">府西南。本沙縣之浮流巡檢司，正統十四年置永安千戶所於此。景泰三年改置縣，析尤溪縣地益之。東北有貢川山。東南有石羅山。西有燕溪，四源合流，經城東北，下流為沙縣之沙溪。又西有安砂鎮、西南有湖口寨二巡檢司。又西北有黃楊巡檢司，廢。</span>大田<span class="style7">府西南。嘉靖十五年二月以尤溪縣之大田置，析永安、漳平、德化三縣地益之。北有五臺山。南有大仙山。東有銀瓶山，產銀鐵。又南有尤溪，自龍岩縣流入，又東入尤溪縣境。又東南有花橋巡檢司。又西南有桃源店巡檢司，本屬漳平縣，後來屬。北有英寨、西南有安仁隘二巡檢司，後廢。</span></p>
<p id="p11"><a class="gg-link" href="#p11" onclick="return changeColor(this);"></a>汀州府<span class="style7">元汀州路，屬福建道宣慰司。</span>洪武元年為府。領縣八。東距布政司九百七十五里。</p>
<p id="p12"><a class="gg-link" href="#p12" onclick="return changeColor(this);"></a>　　長汀<span class="style7">倚。北有臥龍山。又北有新樂山，貢水出焉，流入江西界。西有新路嶺。東有鄞江，即東溪，亦曰左溪，自寧化縣流入，下流經廣東大埔縣入海，中有五百灘，亦謂之汀水。又東南有正溪，西有西溪，北有北溪，南有南溪，俱合於東溪。又西有古城寨巡檢司。</span>寧化<span class="style7">府東北。南有潭飛漈。又有大溪，源出縣北萬斛泉，分流為清流縣之清溪，其正流入長汀縣，為鄞江上流。北有安遠寨巡檢司。</span>上杭<span class="style7">府南。西有金山，上有膽泉，浸鐵能成銅。西南有羊廚山，產礦。南有大溪。</span>武平<span class="style7">府西南。北有黃公嶺。南有化龍溪，下流入廣東程鄉縣。西南有武平城，洪武二十四年正月置武平千戶所於此。東南有象洞巡檢司，後移於縣西南之懸繩隘。北有永平寨巡檢司，後移縣西北之貝寨。</span>清流<span class="style7">府東北。南有豐山，東南有鐵石山，南臨九龍溪，有鐵石磯頭巡檢司。西南有清溪，自寧化縣流入，東北合半溪，又東南經九龍灘而入永安縣界，亦曰龍溪，即燕溪之上源。</span>連城<span class="style7">府東南。本曰蓮城，洪武十七年後改「蓮」曰「連」。東有蓮峯山。南有文溪，下流達於清流縣之清溪。西南有北園寨巡檢司，後遷於縣南之朗村隘，後又遷於縣西南之新泉隘。</span>歸化<span class="style7">府東北。成化七年正月以清流縣之明溪鎮置，析將樂、沙縣、寧化三縣地益之。北有鐵嶺。南有歸化溪，下流合將樂縣之將溪。東有夏陽巡檢司。</span>永定<span class="style7">府南。成化十四年以上杭縣溪南里之田心地置，析勝運等四里益之。西有大溪，即汀水，自上杭縣流經此，又東入廣東大埔縣界。東南有三層嶺巡檢司。東北有太平巡檢司，後徙高坡。西南有興化巡檢司，治溪南里古鎮，尋廢，復置，後遷於上杭縣之峯頭。</span></p>
<p id="p13"><a class="gg-link" href="#p13" onclick="return changeColor(this);"></a>邵武府<span class="style7">元邵武路，屬福建道宣慰司。</span>太祖吳元年為府。領縣四。東南距布政司六百七十里。</p>
<p id="p14"><a class="gg-link" href="#p14" onclick="return changeColor(this);"></a>　　邵武<span class="style7">倚。東有三臺山。東南有七臺山，又有道人峯。又有樵溪，源自樵嵐山，經城內，出北門，合紫雲溪，流至順昌縣為順陽溪。又東南有水口巡檢司。又東有拏口、南有同巡、東北有楊坊三巡檢司，廢。</span>光澤<span class="style7">府西北。北有雲際嶺。西北有杉嶺，杉關在其上，與江西南城縣接界。杭川出焉，亦名大溪，下流入紫雲溪。又有大寺寨巡檢司，在杉關東。又西北有黃土關。</span>泰寧<span class="style7">府西南。西有金饒山。西北有大杉嶺。西有二十四溪，南有灘江流合焉，下流會於樵溪。</span>建寧<span class="style7">府西南。北有百丈嶺，藍溪出焉。南有綏江，源出金饒山，一名濉江，亦名寧溪，至綏城口，合藍溪流入泰寧縣界。西有西安巡檢司，本治里心保，後遷邱坊隘，尋廢，後復置，後又遷新安保之黃泥舖。</span></p>
<p id="p15"><a class="gg-link" href="#p15" onclick="return changeColor(this);"></a>泉州府<span class="style7">元泉州路，屬福建道宣慰司。</span>洪武元年為府。領縣七。東距布政司四百十里。</p>
<p id="p16"><a class="gg-link" href="#p16" onclick="return changeColor(this);"></a>　　晉江<span class="style7">倚。東北有泉山，一名清源。東南有寶蓋山。南有靈源山。東南濱海，有鹽場。海中有彭湖嶼。南有晉江，自南安縣流入，經城西石塔山下，又東南至岱嶼入海。東北有洛陽江，南流入海。又東南有永寧衞，南有守禦福泉千戶所，俱洪武二十一年二月置。東南有祥芝、又有烏潯、南有深滬、又有圍頭四巡檢司。西南有安平城，嘉靖中築。東南有石湖城，萬曆中築。</span>南安<span class="style7">府西，少北。東南濱海。南有黃龍溪，即晉江之上流，西有桃林溪流入焉。南有石井巡檢司。又西北有澳頭、西南有達河二巡檢司，後廢。</span>同安<span class="style7">府西南。西有文圃山。南濱海，有鹽場。西北有西溪，流合縣東之東溪、縣西之苧溪，又東南注於海。西南有守禦金門千戶所，西有守禦高浦千戶所，俱洪武二十一年二月置。又西南有永寧中左千戶所，在嘉禾嶼，即厦門也，洪武二十七年二月置。西有苧溪、南有塔頭山、東南有田浦、又有陳坑四巡檢司。又西南有白礁巡檢司，後移於縣西之𦹏口寨。東南有烈嶼巡檢司，後移於石潯港口。又有官澳巡檢司，後移於踏石寨。又有峯上巡檢司，後移於縣西之下店港口。</span>惠安<span class="style7">府東北。東南濱海，有鹽場。西有洛陽江。又東南有守禦崇武千戶所，洪武二十一年二月置，嘉靖中移於縣東北。城東有黃峙、南有獺窟、東南有小阼、東北有峯尾四巡檢司。又東北有塗嶺、又有沙格、東南有小兜三巡檢司，洪武二十年廢。</span>安溪<span class="style7">府西。西北有佛耳山。南有藍溪。又西北有源口渡巡檢司，後遷白華堡，尋復。</span>永春<span class="style7">府西北。西北有雪山，桃林溪出焉，東逕南安縣，北合藍溪，為雙溪口，又東逕南安縣，南合於黃龍溪。西有陳岩寨巡檢司，洪武中廢。</span>德化<span class="style7">府西北。西北有戴雲山。西有太湖山。南有丁溪，又有滻溪，合而北流，入興化仙遊境。又西北有高鎮巡檢司，本東西團，後徙治，更名。東南有虎豹關。</span></p>
<p id="p17"><a class="gg-link" href="#p17" onclick="return changeColor(this);"></a>漳州府<span class="style7">元漳州路，屬福建道宣慰司。</span>洪武元年為府。領縣十。東北距布政司七百里。</p>
<p id="p18"><a class="gg-link" href="#p18" onclick="return changeColor(this);"></a>　　龍溪<span class="style7">倚。東有岐山。西有天寶山。北有華封嶺，一名龍頭嶺。東南濱海，海中有丹霞等嶼。又東北有九龍江，亦名北溪，其上源出長汀及沙縣，流入縣界，歷龍頭嶺下，謂之峽中，至縣東出峽，為柳營江，又南有南溪流入焉。又東南為鎮門港，入於海。有柳營江巡檢司。又南有九龍嶺巡檢司。</span>漳浦<span class="style7">府南。南有梁山，又東南有良山，與梁山相峙。東北有大武山。縣東南兩面皆濱海。南有漳江，亦曰雲霄溪，合李澳溪入於海。又有石塍溪。東北又有鎮海衞，東有守禦六鼇千戶所。澳東南有古雷、又有後葛、東有井尾澳、西南有盤陀嶺四巡檢司。又東南有青山巡檢司，後徙治月峙，又西南有雲霄鎮，俱洪武二十一年二月內置。</span>龍巖<span class="style7">府西。東有龍巖山，又有東寶山，舊產銀鉛。西有紫金山。北有九侯山。又南有龍川，下流入漳平界，為九龍江上源。東北有鴈石巡檢司，後移於皞林口。</span>長泰<span class="style7">府東。南有長泰溪，下流入九龍江。東南有朝天嶺巡檢司，後移於溪口。</span>南靖<span class="style7">府西。舊治在西南，雙溪之北。嘉靖四十五年北徙大帽山麓。萬曆二十三年復還舊治。北有歐寮山。南有雙溪，入龍溪縣界，為南溪。北有永豐、西北有和溪二巡檢司。又有小溪、寒溪二巡檢司，後廢。</span>漳平<span class="style7">府西北。成化六年以龍巖縣九龍鄉置，析居仁等五里地益之。東南有象湖山。南有百家畲洞，踞龍巖、安溪、龍溪、南靖、漳平五縣之交。又有九龍溪，自龍巖縣流經此，下流入龍溪縣。南有歸化巡檢司，後移於縣東之析溪口。又東北有溪南巡檢司，後廢。</span>平和<span class="style7">府西南。正德十四年六月以南靖縣之河頭大洋陂置，析漳浦縣地益之。東南有三平山。東有大峯山，和頭溪所出，分數流達海，又西有蘆溪流合焉。有蘆溪巡檢司，後遷枋頭板，改名漳汀巡檢司。</span>詔安<span class="style7">府南。本南詔守禦千戶所，弘治十八年置。嘉靖九年十二月改為縣。南臨海，海濱有川陵山，海中有南澳山。又東有東溪，為和頭溪分流，東南流入海。又南有守禦玄鍾千戶所，東有守禦銅山千戶所，俱洪武二十一年二月置。東有金石、洪淡二巡檢司。西南有分水關，漳、潮分界，巡檢司治焉。</span>海澄<span class="style7">府東南。嘉靖四十五年十二月以龍溪縣之靖海館置，析漳浦縣地益之。東北濱海。西有南溪，自龍溪縣流入，與柳營江合流入海。東有海門巡檢司，後遷於青浦社。東北有濠門巡檢司，本治海滄洋，後遷縣東北之嵩嶼。東有島尾巡檢司。又西北有石馬鎮。</span>寧洋<span class="style7">府西北。本龍巖縣之東西洋巡檢司，正統十一年置。嘉靖四十五年十二月改置縣，又析大田、永安二縣地益之。南有香寮山。東南有東洋，溪流所匯也。</span></p>
<p id="p19"><a class="gg-link" href="#p19" onclick="return changeColor(this);"></a>福寧州<span class="style7">元屬福州路。</span>洪武二年八月降為縣，屬福州府。成化九年三月升為州，直隸布政司。<span class="style7">北有龍首山。東有松山，山下有烽火門水寨，正統九年自海中三沙堡移此。東北有大姥山。東南濱海，海中有嵛山、臺山、官澳山、屏風嶼。東有白水江。西有長溪，源出壽寧縣界，至縣西南古鎮門入海。東有福寧衞，南有守禦大金千戶所，俱洪武二十一年二月置。西北有柘洋巡檢司，又有蘆門巡檢司，後移桐山堡。又東北有大篔簹巡檢司，後移秦嶼堡。又東有清灣巡檢司，後徙牙裏堡。南有高羅巡檢司，後移閭峽堡。又有延亭巡檢司，後移下滸堡。又東北有蔣洋，又有小瀾，西北有小澳、庫溪，西南有藍田，南有西臼六巡檢司，後廢。</span>領縣二。西南距布政司五百四十五里。</p>
<p id="p20"><a class="gg-link" href="#p20" onclick="return changeColor(this);"></a>　　寧德<span class="style7">州西南。洪武二年屬福州府。成化九年來屬。北有霍童山，有龜嶼。東南濱海，中有官扈山，下有官井洋。又東有瑞峯，亦在海中。西有穹窿溪，西南有赤鑑湖，北有外渺溪，下流俱達於海。北有東洋麻嶺巡檢司，後徙涵村，又徙縣東北之雲淡門，又徙縣東之黃灣，後還故治。南有南靖關。東有長崎鎮。</span>福安<span class="style7">州西北。洪武二年屬福州府。成化九年來屬。西南有城山。海在南。西北有長溪，東南入福寧州境。西北有白石巡檢司，後徙於縣東南之黃崎鎮。</span></p>
<p class="style15" id="p21"><a class="gg-link" href="#p21" onclick="return changeColor(this);"></a>廣東</p>
<p id="p22"><a class="gg-link" href="#p22" onclick="return changeColor(this);"></a>禹貢揚州之域及揚州徼外。元置廣東道宣慰使司，<span class="style7">治廣州路。</span>屬江西行中書省。又置海北海南道宣慰使司，<span class="style7">治雷州路。</span>屬湖廣行中書省。洪武二年三月以海北海南道屬廣西行中書省。四月改廣東道為廣東等處行中書省。六月以海南海北道所領并屬焉。四年十一月置廣東都衞。<span class="style7">與行中書省同治。</span>八年十月改都衞為廣東都指揮使司。九年六月改行中書省為承宣布政使司。領府十，直隸州一，屬州七，縣七十五。<span class="style7">為里四千二十八。</span>北至五嶺，<span class="style7">與江西界。</span>東至潮州，<span class="style7">與福建界。</span>西至欽州，<span class="style7">與廣西界。</span>南至瓊海。距南京四千三百里，京師七千八百三十五里。洪武二十六年編戶六十七萬五千五百九十九，口三百萬七千九百三十二。弘治四年，戶四十六萬七千三百九十，口一百八十一萬七千三百八十四。萬曆六年，戶五十三萬七百一十二，口五百四萬六百五十五。</p>
<p id="p23"><a class="gg-link" href="#p23" onclick="return changeColor(this);"></a>廣州府<span class="style7">元廣州路，屬廣東道宣慰司。</span>洪武元年為府。領州一，縣十五：</p>
<p id="p24"><a class="gg-link" href="#p24" onclick="return changeColor(this);"></a>　　南海<span class="style7">倚。西北有石門山、雙女山。南濱海。又南有三江口。三江者，一曰西江，上流合黔、鬱、桂三水，自廣西梧州府流入；一曰北江，即湞水；一曰東江，即龍川水。俱與西江會，經番禺縣南，入於南海。西北有三江巡檢司，本治側水村，後遷村堡。又有金利、西南有神安、又有黃鼎、又有江浦四巡檢司。又南有五斗口巡檢司，後遷磨刀口，又遷佛山鎮。</span>番禺<span class="style7">倚。在城有番、禺二山，縣是以名。東有鹿步、南有沙灣、北有慕德、東南有茭塘、又有獅嶺五巡檢司。</span>順德<span class="style7">府西南。景泰三年，以南海縣大良堡置，析新會縣地益之。西北有西江，南有馬寧、北有紫泥二巡檢司。西有江村巡檢司，後遷縣西北查浦。北有寧都巡檢司，後遷都粘堡。又東南有馬岡巡檢司，後廢。</span>東莞<span class="style7">府東南。南濱海，海中有三洲，有南頭、屯門、雞栖、佛堂門、十字門、冷水角、老萬山、零丁洋等澳。北有東江。西有中堂、西南有白沙、又有缺口鎮三巡檢司。東北有京山巡檢司，本治茶園，後遷京口村，更名。又西南有虎頭山關，洪武二十七年置。</span>新安<span class="style7">府東南。本東莞守禦千戶所，洪武十四年八月置。萬曆元年改為縣。南濱海。有大鵬守禦千戶所，亦洪武十四年八月置。東南有官富、西北有福永二巡檢司。</span>三水<span class="style7">府北。嘉靖五年五月以南海縣之龍鳳岡置，析高安縣地益之。西江在南，北江在西。又西南有三江、北有胥江、東有西南鎮三巡檢司。又南有橫石巡檢司。</span>增城<span class="style7">府東。東有增江，南有東江。西南有烏石、西北有茅田二巡檢司。</span>龍門<span class="style7">府東。弘治六年以增城縣七星岡置，析博羅縣地益之。南有龍門水，亦曰九淋水，流入東江。東有上龍門巡檢司。</span>香山<span class="style7">府南。南濱海。東有零丁洋。北有黃圃巡檢司。西北有大攬巡檢司，本名香山，後更名。</span>新會<span class="style7">府西南。南濱海，中有崖山。東北有西江。西南有恩平江，一名峴岡水。東南有潮連、西有牛肚灣二巡檢司。又西北有樂逕巡檢司，後遷縣北之石螺岡。又東北有大瓦巡檢司，本治中樂都，後遷鸞臺村。又南有沙村巡檢司，本治大神岡，後遷仙洞村，又遷長沙村，後復故治。</span>新寧<span class="style7">府西南。弘治十一年以新會縣德行都之上坑蓢置，析文章等五都地益之。南濱海。北有恩平江，一名長沙河。又南有廣海衞，洪武二十七年九月置。西有望高巡檢司，西南有城岡巡檢司，後廢。</span>從化<span class="style7">府東北。弘治二年以番禺縣橫潭村置，析增城縣地益之。九年遷於流溪馬場曲。東北有流溪巡檢司，本治縣北石潭村，後遷神岡村。</span>清遠<span class="style7">府北。東有中宿峽。西有大羅山。又湞水在縣東北，東南有潖水來合焉，謂之潖江口，有潖江巡檢司。又西南有迴岐、西北有濱江二巡檢司。東北有橫石磯巡檢司，後廢。</span></p>
<p id="p25"><a class="gg-link" href="#p25" onclick="return changeColor(this);"></a>　　連州<span class="style7">元桂陽州，直隸廣東道。</span>洪武二年三月省入連州。四月，連州廢，地屬連山。三年九月，連山廢，地屬陽山。十四年置連州於此，屬府。<span class="style7">東北有桂水。西有湟水，亦曰洭水，自湖廣寧遠縣流入，東南合湞水。西北有朱岡巡檢司。又有西岸巡檢司，治仁內鄉，後徙陽山縣境。</span>東南距府五百六十里。領縣二。陽山<span class="style7">州東北。元屬桂陽州。洪武二年三月，桂陽州廢，屬連州。四月，連州廢，屬韶州府。十四年四月改為連州，徙州於桂陽州舊治，復置縣，屬焉。南有陽谿，即洭水。西北有星子巡檢司。東有西岸巡檢司，自連州移此，治青蓮水口。又北有湟谿、陽山二關。</span>連山<span class="style7">州西。元連州治此，直隸廣東道。洪武二年四月，州廢，屬韶州府。三年九月省入陽山。十三年十一月復置。十四年四月屬州。舊治在縣西北鍾山。永樂元年徙縣西程山下。天順六年又徙小坪。南有黃連山。北有高良水，又名大獲水，東至州界入湟水。西有宜善巡檢司，即程山下舊縣治。</span></p>
<p id="p26"><a class="gg-link" href="#p26" onclick="return changeColor(this);"></a>肇慶府<span class="style7">元肇慶路，屬廣江道。</span>洪武元年為府。領州一，縣十一。南距布政司二百三十里。</p>
<p id="p27"><a class="gg-link" href="#p27" onclick="return changeColor(this);"></a>　　高要<span class="style7">倚。北有石室山。南有銅鼓山。東有高峽山、爛柯山。城南有西江，又南有新江，東南有蒼梧水，俱流入焉。東南有古耶巡檢司，治龍池都之馮村，後遷縣東之橫槎下都。東有祿步巡檢司，初在下村，後遷上村水口。東有橫槎巡檢司，初治上半都，後遷水口，尋廢。</span>高明<span class="style7">府東南。本高要縣高明鎮巡檢司，成化十一年十二月改為縣，析清泰等都益之。南有倉步水，一名滄江，下流入於西江。東北有太平巡檢司，治太平都，後遷縣東都含海口。又遷縣西南山臺寺，又遷縣東清溪申石奇海濱。</span>四會<span class="style7">府北。南有北江。東有南津巡檢司，治黃岡村，尋遷縣東南南津水口。</span>新興<span class="style7">府南。元新州治，直隸廣東道。洪武二年四月州廢來屬。東有新江。西南有立將巡檢司。又南有祿緣巡檢司，後廢。</span>開平<span class="style7">府南。本恩平縣之開平屯。明末改為縣，析新興、新會二縣地益之。南有恩平江，源出舊恩平縣西北平城山，東流合烏石水，下流入廣州新會縣界。東南有沙岡巡檢司，本治沙岡村，後遷平康都之長沙村。又南有松栢、北有四合二巡檢司。</span>陽春<span class="style7">府南。元屬南恩州。洪武元年屬新州。二年四月，新州廢，屬府。西有漠陽江。北有古良巡檢司，尋廢，後復置於縣西，又遷南鄉都小水口。又北有思良巡檢司，後廢。</span>陽江<span class="style7">府南。元南恩州治此，直隸廣東道。洪武元年，南恩州廢，改屬新州。二年四月，新州廢，屬府。南濱海。中有海陵山，山西北為鶴州山，海陵巡檢司在焉。西有漠陽江，源出古銅陵縣北雲浮山下，南流過陽春縣，會諸水，經南恩舊城，直通北津港門，入於海。東南有海朗守禦千戶所，西南有雙魚守禦千戶所，俱洪武二十七年置。又東北有蓮塘堡，西有太平堡，俱嘉靖間築。</span>恩平<span class="style7">府南。本陽江縣之恩平巡檢司，初治縣東北之恩平故縣，後遷恩平堡。成化十四年六月改堡為縣，析新興、新會二縣地益之，而遷巡檢司於縣東南之城村，仍故名，後又遷白蒙屯。縣南有恩平江。</span>廣寧<span class="style7">府西北。嘉靖三十八年十月以四會縣地置。初治縣東南潭圃山下，後遷大圃村福星山下，即今治也。北有綏江，又有龍口屯田千戶所，亦嘉靖三十八年置。西北有金溪巡檢司。南有扶溪巡檢司，初治東鄉水口，後遷扶溪口，又遷官埠。</span></p>
<p id="p28"><a class="gg-link" href="#p28" onclick="return changeColor(this);"></a>　　德慶州<span class="style7">元德慶路，屬廣東道。</span>洪武元年為府。九年四月降為州，以府治端溪縣省入，來屬。<span class="style7">西有小湘峽，西江經其中，端溪自東北流入焉。東有悅城鄉巡檢司，治悅城故縣，後遷靈溪水口。</span>東距府二百十里。領縣二。封川<span class="style7">州西。元封州治此，直隸廣東道。洪武二年三月，州廢，改屬。南有西江，西有賀江，西北有東安江，俱流入焉。北有文德巡檢司，初治縣西北大洲口，後遷縣西賀江口，後又遷於此。</span>開建<span class="style7">州西北。元屬封州。洪武二年三月改屬。西有開江，一名封溪，即賀江之下流。北有古令巡檢司，治古令村，後遷縣東北之褥村。</span></p>
<p id="p29"><a class="gg-link" href="#p29" onclick="return changeColor(this);"></a>韶州府<span class="style7">元韶州路，屬廣東道宣尉司。</span>洪武元年為府。領縣六。西距布政司八百里。</p>
<p id="p30"><a class="gg-link" href="#p30" onclick="return changeColor(this);"></a>　　曲江<span class="style7">倚。永樂二十二年建淮王府，正統元年遷於江西饒州府。南有蓮花山。東北有韶石山。西有桂山。湞水在東，東南有曹溪水，西有武水，俱流入焉，抱城回曲，故謂之曲江，下流即始興江。東北有平圃、南有蒙𣿞二巡檢司。</span>樂昌<span class="style7">府西北。南有昌山。東北有靈君山。西有三瀧水，即武水。北有九峯、西北有黃圃、又有羅家灣三巡檢司。東有高勝巡檢司，後廢。</span>英德<span class="style7">府西南。元英德州，直隸廣東道。洪武二年三月降為縣，來屬。南有臯石山，一名湞陽峽。又湞水在縣東，一名溱水，洭水在縣西，一名洸水，至縣西南合流，謂之洸口，有洸口巡檢司。又南有瀧頭水，與湞水合。又東有象岡、北有清溪、西有含洸三巡檢司。又南有南崖巡檢司，廢。</span>仁化<span class="style7">府東北。治水西村，後遷城口村。西北有吳竹嶺，吳溪水出焉，下流為潼溪，入湞。東北有扶溪巡檢司。又北有恩村巡檢司。</span>乳源<span class="style7">府西。本治虞塘，洪武元年遷於洲頭津。西有臈嶺，五嶺之一。西北有武水，自湖廣宜章縣流入，有武陽巡檢司。</span>翁源<span class="style7">府東南。元屬英德州。洪武二年三月改屬。故城在西北，今治本長安鄉也，洪武初，遷於此。北有寶山。東有靈池山，滃溪出焉，即瀧頭水。東有桂丫山巡檢司，初治茶園舖，後遷南浦。</span></p>
<p id="p31"><a class="gg-link" href="#p31" onclick="return changeColor(this);"></a>南雄府<span class="style7">元南雄路，屬廣東道。</span>洪武元年為府。領縣二。西距布政司千九十里。</p>
<p id="p32"><a class="gg-link" href="#p32" onclick="return changeColor(this);"></a>　　保昌<span class="style7">倚。大庾嶺在北，亦曰梅嶺，上有梅關，湞水所出。西北有凌江水，流合焉，南至番禺入海，謂之北江。又縣東有小庾嶺。西北有百順、東南有平田二巡檢司。又東北有紅梅巡檢司，舊治梅關下，後遷於此。</span>始興<span class="style7">府西。西有始興江，即湞水。南有清化徑巡檢司。又東北有黃塘巡檢司，本治瓔珞舖，後遷黃塘江口，又遷黃田舖。</span></p>
<p id="p33"><a class="gg-link" href="#p33" onclick="return changeColor(this);"></a>惠州府<span class="style7">元惠州路，屬廣東道宣慰司。</span>洪武元年為府。領州一，縣十。西北距布政司三百六十里。</p>
<p id="p34"><a class="gg-link" href="#p34" onclick="return changeColor(this);"></a>　　歸善<span class="style7">倚。南濱海。西江在西南。東有東江，自江西安遠縣流入府境，亦曰龍川江，西南至番禺縣，會西江入海。東南有平海守禦千戶所，洪武二十七年九月置。又有內外管理、又有碧甲二巡檢司。</span>博羅<span class="style7">府西北。西北有羅浮山。南有東江。西有石灣、又西北有善政里二巡檢司。</span>長寧<span class="style7">府西。隆慶三年正月以歸善縣鴻鴈洲置，析韶州府英德、翁源二縣地益之。萬曆元年徙治君子峯下。南有新豐江，下流入龍江。西有𭎌坪巡檢司。又北有黃峒巡檢司，後廢。</span>永安<span class="style7">府東北。隆慶三年正月以歸善縣安民鎮置，析長樂縣地益之。西有東江。西南有寬仁里巡檢司，治苦竹派，後遷桃子園。又有馴雉里巡檢司，治鳳凰岡，後遷縣東烏石屯。尋俱還故治。</span>海豐<span class="style7">府東。北有五坡嶺。南濱海，一名長沙海。又東南有碣石衞，東有甲子門守禦千戶所，俱洪武二十七年十月置。南有捷勝守禦千戶所，洪武二十八年二月置，初名捷徑，三月更名。有甲子門巡檢司。又西有鵝埠嶺巡檢司。又西南有長沙港巡檢司，後遷謝道。</span>龍川<span class="style7">府東北。元循州治此，直隸廣東道。洪武二年四月，州廢來屬。東有霍山。南有龍江，即東江上流，自江西安遠縣流入。東有通衢巡檢司，後遷老龍埠，尋還故治。東北有十一都巡檢司。</span>長樂<span class="style7">府東北。元屬循州。洪武四年四月來屬。舊治在紫金山北。洪武初，徙於今治。東南有興寧江。南有十二都巡檢司。又西有清溪巡檢司，後廢。</span>興寧<span class="style7">府東北。元屬循州。洪武二年四月來屬。南有興寧江，東入潮州府程鄉縣界。東南有水口巡檢司，治水口隘，後廢，復置於下岸，尋遷於上岸水東。又北有十三都巡檢司，後遷白水砦，尋復故。</span></p>
<p id="p35"><a class="gg-link" href="#p35" onclick="return changeColor(this);"></a>　　連平州<span class="style7">本連平縣。</span>崇禎六年以和平縣惠化都置，析長寧、河源二縣及韶州府翁源縣地益之。尋升為州。<span class="style7">西有銀梅水，源出楊梅坪，即湞水上源。南有長吉里、東南有忠信里二巡檢司。</span>東北距府百八十里。領縣二：河源<span class="style7">州北。舊屬府，崇禎六年改屬州。故城在西南。洪武二年徙於壽春市。萬曆十年遷於今治。南有槎江，即龍川江，下流為東江。又北有新豐江入焉。又東北有藍口巡檢司。</span>和平<span class="style7">州少北。正德十三年八月以龍川縣之和平司置，析河源縣地益之，屬府。崇禎六年改屬州。北有九連山。西北有浰頭山，三浰水出焉，亦名和平水，有浰頭巡檢司。</span></p>
<p id="p36"><a class="gg-link" href="#p36" onclick="return changeColor(this);"></a>潮州府<span class="style7">元潮州路，屬廣東道宣慰司。</span>洪武二年為府。領縣十一。西距布政司千一百九十里。</p>
<p id="p37"><a class="gg-link" href="#p37" onclick="return changeColor(this);"></a>　　海陽<span class="style7">倚。南濱海，有急水門。東有鱷溪，一名惡溪，亦名韓江，又名意溪，東入於海。西北有潘田巡檢司。又有楓洋巡檢司，尋遷縣南園頭村。</span>潮陽<span class="style7">府南。東南濱海。西南有練江。南有海門守禦千戶所，洪武二十七年置。東有招寧、西北有門闢、北有桑田三巡檢司。又有吉安巡檢司，治𣴛水都南山下，後遷貴嶼村。</span>揭陽<span class="style7">府西。西北有揭嶺。南有古溪。東南濱海。西有南寨巡檢司，本名湖口，治湖口村，後遷棉湖寨，更名。東有北寨巡檢司，本治縣西北岡頭山，後遷縣東北鳥石山南，尋還舊治，後又遷縣東桃山舖前。</span>程鄉<span class="style7">府西北。元梅州治此，直隸廣東道。洪武二年四月，州廢來屬。南有梅溪，即興寧江之下流，一名惡溪，西北有程江合焉。西有太平鄉巡檢司，治梅塘堡，後遷縣西北石鎮村旁。東南有豐順鄉巡檢司，本在縣西北平遠縣界，後遷松口市。</span>饒平<span class="style7">府東北。成化十二年十月以海陽縣三饒地置，治下饒。東南濱海，海中有南澳山，有大成守禦千戶所，洪武二十七年置。南有黃岡、西有鳳凰山二巡檢司。又東南有柘林寨。</span>惠來<span class="style7">府西南。嘉靖三年十月以潮陽縣惠來都置，析惠州府海豐縣地益之。南濱海。西有三河，以大河、小河、清遠河三水交會而名，即韓江之上源。東南有靖海守禦千戶所，洪武二十七年置。南有神泉巡檢司，本名北山，治縣西北山村，後遷神泉村，更名。</span>鎮平<span class="style7">府北。本平遠縣石窟巡檢司，崇禎六年改為縣，析程鄉縣地益之。西有石窟溪，下流入於程江。東有藍坊巡檢司，自石窟司遷治，更名。</span>大埔<span class="style7">府東。嘉靖五年以饒平縣大埔村置，析<img alt="氵戀" src="../Images/a2491.gif"/>洲，清遠二都地益之。南有神泉河，即福建汀州府之鄞江。又西有惡溪。東北有虎頭沙、西有三河鎮二巡檢司。又南有大產巡檢司，後遷黃沙。西南有烏槎巡檢司，後遷高陂。</span>平遠<span class="style7">府西北。嘉靖四十一年五月以程鄉縣豪居都之林子營置，析福建之武平、上杭，江西之安遠，惠州府之興寧四縣地益之，屬江西贛州府。四十二年正月還三縣割地，止以興寧程鄉地置縣，來屬。</span>普寧<span class="style7">府西南。嘉靖四十二年正月以潮陽縣𣴛水都置，析洋烏、黃坑二都地益之，寄治貴山都之貴嶼。萬曆十年移治黃坑，以洋烏、𣴛水二都還潮陽。西有冬瓜山，冬瓜水出焉，下流為揭陽縣之古溪，與南、北二溪合，下流至澄海縣入於海。西南有雲落徑巡檢司。</span>澄海<span class="style7">府東南。本海陽縣之闢望巡檢司。嘉靖四十二年正月改為縣，析揭陽、饒平二縣地益之，而徙闢望巡檢司於縣北之南洋府，仍故名。南濱海，亦曰鳴洋海。西南有蓬州守禦千戶所，洪武二十六年四月置。又有駝浦巡檢司。</span></p>
<p id="p38"><a class="gg-link" href="#p38" onclick="return changeColor(this);"></a>高州府<span class="style7">元高州路，屬海北海南道，治電白。</span>洪武元年為府。七年十一月降為州。九年四月復為府。後徙治茂名。領州一，縣五。東南距布政司一千里。</p>
<p id="p39"><a class="gg-link" href="#p39" onclick="return changeColor(this);"></a>　　茂名<span class="style7">倚。洪武七年十一月省，十四年五月復置。南濱海。城西有竇江，源出信宜縣，東北流，鑑江入焉，西南流入化州界。南有赤水巡檢司。東南有平山巡檢司，治紅花堡，後遷縣東北之電白故縣。又西南有博茂巡檢司，後廢。</span>電白<span class="style7">府東。舊治在西北。今治本神電衞，洪武二十七年十月置。成化三年九月遷於此。東濱海。西北有立石巡檢司，後廢。</span>信宜<span class="style7">府北。南有竇江。東北有中道巡檢司，治在懷德鄉黃僚寨之左，廢，後復置於羅馬村，尋又遷於三橋。</span></p>
<p id="p40"><a class="gg-link" href="#p40" onclick="return changeColor(this);"></a>　　化州<span class="style7">元化州路，屬海北海南道。</span>洪武元年為府。七年十一月降為州，以州治石龍縣省入。九年四月又降為縣，來屬。十四年五月復為州。<span class="style7">北有石城山，又有來安山。東北有茂名水，竇江之下流。又有陵水、羅水，俱自廣西北流縣流入，與茂名水合，至吳川縣為吳川水，南入於海。北有梁家沙巡檢司。</span>東南距府九十里。領縣二。吳川<span class="style7">州南。元屬化州路。洪武九年四月屬高州府。十四年五月改屬州。南濱海，中有碙洲。有碙洲巡檢司，在洲南濱海，後遷洲上。東南有寧川守禦千戶所，洪武二十七年四月置。又北有寧村巡檢司，治川𣽸，後遷縣西北之地聚村，又遷於芷𦫼口。</span>石城<span class="style7">州西。元屬化州路。洪武九年四月屬高州府。十四年五月改屬州。南濱海。西有零緣巡檢司。</span></p>
<p id="p41"><a class="gg-link" href="#p41" onclick="return changeColor(this);"></a>雷州府<span class="style7">元雷州路，屬海北海南道宣慰司。</span>洪武元年為府。領縣三。東距布政司千四百五十里。</p>
<p id="p42"><a class="gg-link" href="#p42" onclick="return changeColor(this);"></a>　　海康<span class="style7">倚。東濱海。南有擎雷水，自擎雷山南流，東入於海。西有海康守禦千戶所，洪武二十七年十月置。西南有清道、東南有黑石二巡檢司。</span>遂溪<span class="style7">府北。東西濱海。西南有樂民守禦千戶所，洪武二十七年十月置。西北有湛川巡檢司，治故湛川縣，後遷縣東南故鐵杷縣。又西南有潿洲巡檢司，治海島中博里村，後遷蠶村。</span>徐聞<span class="style7">府南。東西南三面濱海。西有海安守禦千戶所，東有錦囊守禦千戶所，俱洪武二十七年十月置。西南有東場、東有寧海二巡檢司。又西北有遇賢巡檢司，廢。</span></p>
<p id="p43"><a class="gg-link" href="#p43" onclick="return changeColor(this);"></a>廉州府<span class="style7">元廉州路，屬海北海南道宣慰司。</span>洪武元年為府。七年十一月降為州。九年四月屬雷州府。十四年五月復為府。領州一，縣二。東距布政司千二百十里。</p>
<p id="p44"><a class="gg-link" href="#p44" onclick="return changeColor(this);"></a>　　合浦<span class="style7">倚。洪武七年十一月省，十四年五月復置。東有大廉山，州以此名。東南濱海，亦曰珠母海，以海中有珠池也。又城北有廉江，亦曰合浦江，自廣西容縣流入，逕州，江口分為五，西南注於海。又北有石康縣，成化八年省。東有永安守禦千戶所，洪武二十七年置。東南有珠場、東北有永平二巡檢司。又北有高仰巡檢司，治馬欄墟，後遷於縣西南。</span></p>
<p id="p45"><a class="gg-link" href="#p45" onclick="return changeColor(this);"></a>　　欽州<span class="style7">元欽州路，屬海北海南道。</span>洪武二年為府。七年十一月降為州，以州治安遠縣省入。九年四月降為縣，來屬。十四年五月復為州。<span class="style7">西南濱海，中有烏雷山，入安南之要道也。又有分茅嶺，亦與安南分界。龍門江在城東，又東有欽江，俱入於海。南有淞海、西南有長墩、西北有管界三巡檢司。又西有如昔、又有佛淘二巡檢司，與交阯接界，宣德二年入於安南，嘉靖二十一年復。又西南有千金鎮。</span>東距府百四十里。領縣一：靈山<span class="style7">州北。元屬欽州。洪武九年四月屬廉州。十四年五月仍屬欽州。北有洪牙山，洪牙江出焉，經縣東，與羅陽山水合，為南岸江，南流為欽江。又南有林墟、西有西鄉二巡檢司。</span></p>
<p id="p46"><a class="gg-link" href="#p46" onclick="return changeColor(this);"></a>瓊州府<span class="style7">元乾寧軍民安撫司。元統二年十月改為乾寧安撫司，屬海北海南道宣慰司。</span>洪武元年十月改為瓊州府。二年降為州。三年仍升為府。領州三，縣十。東北距布政司千七百五十里。</p>
<p id="p47"><a class="gg-link" href="#p47" onclick="return changeColor(this);"></a>　　瓊山<span class="style7">倚。南有瓊山。北濱海，有神應港，亦曰海口渡，有海口守禦千戶所，洪武二十年十月置。又西南有水蕉村，萬曆二十八年置水會守禦千戶所於此。南有石山。又有清瀾巡檢司，廢。</span>澄邁<span class="style7">府西。北濱海。南有黎母江。東有澄江。西北有澄邁巡檢司，治石󵨈都。南有兔頴巡檢司，治曾家東都，後遷南黎都，廢。西南有銅鼓巡檢司，治新安都，後遷西黎都，廢。又有那拖巡檢司，治那拖市，後遷縣西森山市，廢。</span>臨高<span class="style7">府西。北濱海。南有黎母江。南有田牌巡檢司，後遷墳橫岡。又東有定南、北有博舖二巡檢司，廢。</span>安定<span class="style7">府南。元至元二十九年六月置。天曆二年十月升為南建州。洪武元年十月復為縣。南有五指山，亦曰黎母山，黎人環居山下，外為熟黎，內為生黎。北有建江，繞郡境西北流，入南渡江。東有潭覽屯田千戶所，元置，洪武中因之，永樂四年廢。西有青寧巡檢司。又東有寧村巡檢司，治潭覽村，後遷縣東南南資都，仍故名。</span>文昌<span class="style7">府東。西北有七星山。南有紫貝山。東北濱海。東南有文昌江，入於海。又東北有清瀾守禦千戶所，洪武二十七年八月置，萬曆九年遷縣東南南𥐽都陳家村。西北有舖前巡檢司。東北有青藍頭巡檢司，後遷縣東抱凌港。</span>會同<span class="style7">府東南。元至元二十九年六月置。東濱海。西有黎盆溪，東有調囂巡檢司，治端趙都，尋遷縣東南南滄村。</span>樂會<span class="style7">府東南。西有白石山。東濱海。西北有萬泉河，有黎盆水流入焉。</span></p>
<p id="p48"><a class="gg-link" href="#p48" onclick="return changeColor(this);"></a>　　儋州<span class="style7">元南寧軍，屬海北海南道宣慰司。</span>洪武元年十月改為儋州，屬府。正統四年六月以州治宜倫縣省入。<span class="style7">西北有龍門嶺。西濱海。北有倫江。西南有鎮南、又有安海二巡檢司。又東有歸姜巡檢司，廢。</span>東北距府三百七十里。領縣一：昌化<span class="style7">州南。舊城在東南，今城本昌化守禦千戶所，洪武二十五年置。正統六年五月徙縣治焉。西濱海。南有昌江。</span></p>
<p id="p49"><a class="gg-link" href="#p49" onclick="return changeColor(this);"></a>　　萬州<span class="style7">元萬安軍，屬海北海南道。</span>洪武元年十月改為萬州，屬府。正統四年六月以州治萬安縣省入。<span class="style7">北有六連山，龍滾河出焉。東南海中有獨洲山。東有蓮塘巡檢司，後廢。</span>西北距府四百七十里。領縣一。陵水<span class="style7">州南。東北有舊縣城，今治本南山守禦千戶所，洪武二十七年置。正統間，遷縣於此。西有小五指山。東濱海，海中有雙女嶼。東北有牛嶺巡檢司。</span></p>
<p id="p50"><a class="gg-link" href="#p50" onclick="return changeColor(this);"></a>　　崖州<span class="style7">元吉陽軍，屬海北海南道宣慰司。</span>洪武元年十月改為崖州，屬府。正統四年六月以州治寧遠縣省入。<span class="style7">南有南山。北有大河，自五指山分流，南入海。東有滕橋、西有抱歲、又西北有通遠三巡檢司。</span>北距府千四百一十里。領縣一：感恩<span class="style7">州西北。舊屬儋州。正統五年來屬。西濱海。南有南湘江，源自黎母山，西南入於海。東南有延德巡檢司。</span></p>
<p id="p51"><a class="gg-link" href="#p51" onclick="return changeColor(this);"></a>羅定州<span class="style7">元瀧水縣，屬德慶路。</span>洪武元年屬德慶州。萬曆五年五月升為羅定州，直隸布政司。<span class="style7">西南有瀧水，源出猺境。又有瀧水、新寧、從化三千戶所，俱萬曆七年置。又有函江守禦千戶所，萬曆五年五月置於西寧縣境，十六年遷於州界之㒼溝驛。南有開陽鄉、西北有晉康鄉二巡檢司。又東有建水巡檢司，治建水鄉，後遷縣東南古模村，又遷高要縣白坭村，尋復還白模。</span>領縣二。東距布政司五百三十里。東安<span class="style7">州東。萬曆五年十一月以瀧水縣東山黃姜峒置，析德慶州及高要、新興二縣地益之。北有西江，西有瀧水流入焉。東北有南鄉守禦千戶所，西南有富霖守禦千戶所，俱萬曆五年五月置。東南有羅苛巡檢司。</span>西寧<span class="style7">州西。萬曆五年十一月以瀧水縣西山大峒置，析德慶州及封川縣地益之。東北有西江，與德慶州分界。東南有瀧水。西南有封門守禦千戶所，萬曆五年五月置。北有都城鄉巡檢司。又西南有懷鄉巡檢司，後廢。</span></p>
<p class="style15" id="p52"><a class="gg-link" href="#p52" onclick="return changeColor(this);"></a>廣西</p>
<p id="p53"><a class="gg-link" href="#p53" onclick="return changeColor(this);"></a>禹貢荊州之城及荊、揚二州之徼外。元置廣西兩江道宣慰使司，<span class="style7">治靜江路。</span>屬湖廣行中書省。至正末，改宣慰使司為廣西等處行中書省。洪武二年三月因之。六年四月置廣西都衞。<span class="style7">與行中書省同治。</span>八年十月改都衞為都指揮使司。九年六月改行中書省為承宣布政使司。領府十一，州四十有八，縣五十，長官司四。<span class="style7">為里一千一百八十三。</span>北至懷遠，<span class="style7">與湖廣、貴州界。</span>東至梧州，<span class="style7">與廣東界。</span>西至太平，<span class="style7">與貴州、雲南界。</span>南至博白，<span class="style7">與廣東界。</span>距南京四千二百九十五里，京師七千四百六十二里。洪武二十六年編戶二十一萬一千二百六十三，口一百四十八萬二千六百七十一。弘治四年，戶四十五萬九千六百四十，口一百六十七萬六千二百七十四。萬曆六年，戶二十一萬八千七百一十二，口一百一十八萬六千一百七十九。</p>
<p id="p54"><a class="gg-link" href="#p54" onclick="return changeColor(this);"></a>桂林府<span class="style7">元靜江路。</span>洪武元年為府。五年六月改為桂林府。領州二，縣七。</p>
<p id="p55"><a class="gg-link" href="#p55" onclick="return changeColor(this);"></a>　　臨桂<span class="style7">倚。洪武三年七月建靖江王府於獨秀峯前。東有桂山。東北有堯山。又有桂江，亦曰灕江，南有陽江來合焉，至蒼梧縣合於左、右江。東有蘆田市、西有兩江口二巡檢司。南有湘山渡巡檢司，後廢。</span>興安<span class="style7">府北。南有海陽山，湘水出其北，流入湖廣永州府界，灕水出其南，南入梧州府界。北有越城嶺，亦曰始安嶠，五嶺之最西嶺，下有始安水流入灕水。西南有融江六峒、西有鹽砂寨、北有唐家舖三巡檢司。又西南有岩關。</span>靈川<span class="style7">府北。北有百丈山。東北有融江，源出融山二洞中，一名銀江，流經縣境，又南入靈川縣界，合於灕江。南有白石潭、東北有千秋峽二巡檢司。</span>陽朔<span class="style7">府南。北有陽朔山。東有灕江。東南有伏荔市、南有都樂墟二巡檢司。西有白竹寨巡檢司，廢。</span></p>
<p id="p56"><a class="gg-link" href="#p56" onclick="return changeColor(this);"></a>　　全州<span class="style7">元全州路，屬湖廣道。</span>洪武元年為府。九年四月降為州，省州治清湘縣入焉，屬湖廣永州府。二十七年八月來屬。<span class="style7">西有湘山。南有湘水，又北有洮水流合焉。又西有西延、西南有建安、東北有柳浦三巡檢司。又東北有平塘巡檢司，廢。</span>南距府二百五十里。領縣一。灌陽<span class="style7">州南，少東。南有灌水，經州界，合於湘水。西南有吉寧鄉崇順里巡檢司。</span></p>
<p id="p57"><a class="gg-link" href="#p57" onclick="return changeColor(this);"></a>　　永寧州<span class="style7">元古縣。</span>洪武十四年改為古田縣。隆慶五年三月升為永寧州。<span class="style7">縣舊治在今州南三十里。洪武初，移於今州南八里。成化十八年又移今治。又有黃源水，下流入灕江。南有桐木鎮、又有常安鎮、西南有富椽鎮三土巡檢司。</span>東距府百五十里。領縣二。永福<span class="style7">州東南。舊屬府，隆慶五年三月改屬州。西南有太和山，太和江環其下，東入柳州府，為雒清江。又西南有理定縣，元屬靜江舊路，正統五年九月省。又有蘭麻鎮、東北有銅鼓市二巡檢司，廢。</span>義寧<span class="style7">州東北。舊屬府，隆慶五年三月改屬州。北有丁嶺，義江出焉，下流分為二，東流者為臨桂縣之相思水，入於灕江，南流者為永福縣之白石水，即太和江也。西北有桑江口巡檢司。</span></p>
<p id="p58"><a class="gg-link" href="#p58" onclick="return changeColor(this);"></a>平樂府<span class="style7">元大德五年十一月置。</span>洪武元年因之。領州一，縣七。北距布政司百九十里。</p>
<p id="p59"><a class="gg-link" href="#p59" onclick="return changeColor(this);"></a>　　平樂<span class="style7">倚。東南有魯溪山。西北有灕江，又北有樂川水，東經昭潭流合焉。又東有榕津寨巡檢司，又有水滻營土巡檢司。又東有龍平寨巡檢司、昭平堡土巡檢司，廢。又東有團山堡，東南有廣運堡、足灘堡，又南有甑灘堡，俱弘治後置。</span>恭城<span class="style7">府東北。南有樂川水，又東有勢江，南有南平江，北有平川江，西南有西水江，俱流合焉。東北有鎮峽寨、東有勢江源二巡檢司。又有白面寨、西嶺寨二土巡檢司。</span>富川<span class="style7">府東，少北。元屬賀州。洪武十年五月改屬潯州府，後來屬。西南有鍾山縣，舊治於此，洪武二十九年十一月移治靄石山下，而置邊蓬寨巡檢司於舊治。北有秦山，接湖廣道州界。東北有甿渚嶺，即臨賀嶺，與湖廣江華縣分界。又東有富江，南合賀水。西南有白霞寨、西北有寨下市二巡檢司。</span>賀<span class="style7">府東南。元賀州，直隸廣西兩江道。洪武初，以州治臨賀縣省入，屬潯州府。十年五月降為縣，後來屬。東北有臨賀嶺，亦曰桂嶺，下有桂嶺縣，元末廢。東有賀江，至廣東封川縣合於西江。南有信都鄉巡檢司。北有沙田寨巡檢司，後遷縣西點燈寨，尋廢。又東北有大寧寨、樊字寨、白花洞三土巡檢司，後廢。</span>荔浦<span class="style7">府西，少南。舊屬桂林府，弘治四年來屬。舊治在今縣西。景泰七年移於後山，即今治。東有銅鼓嶺，一名火燄山。又荔江在南，下流入灕江。東南有峯門寨巡檢司，後遷中峝。西北有南原寨巡檢司，後遷縣東南下峝，又遷縣東延濱江。又西南有華蓋城，萬曆中築。</span>修仁<span class="style7">府西，少南。舊屬桂林府，弘治四年來屬。舊治在今縣西馬浪坪。景泰初，遷今縣南霸寨村。成化十五年遷於五福嶺，即今治。東北有荔江，有麗壁市土巡檢司。西南有石墻堡，萬曆間築。</span>昭平<span class="style7">府南，少東。萬曆四年四月析平樂、富川二縣地置。五年又析賀縣地益之。東有五指山。又有灕江。又有思勤江，下流入於灕江。東南有龍平縣，元屬府，洪武十八年廢。</span></p>
<p id="p60"><a class="gg-link" href="#p60" onclick="return changeColor(this);"></a>　　永安州<span class="style7">元立山縣，屬府。</span>洪武十八年廢為立山鄉，屬荔浦縣。成化十三年二月置州，曰永安，屬桂林府。弘治三年九月改為長官司。五年復為州，來屬。<span class="style7">東有蒙山，下有蒙水。南有古眉寨土巡檢司。北有羣峯寨土巡檢司，後遷州西北杜莫寨，又遷州北貓兒堡。東南有仙廻營，萬曆中置。</span>東北距府百二十里。</p>
<p id="p61"><a class="gg-link" href="#p61" onclick="return changeColor(this);"></a>梧州府<span class="style7">元梧州路。</span>洪武元年為府。領州一，縣九。北距布政司五百八十里。</p>
<p id="p62"><a class="gg-link" href="#p62" onclick="return changeColor(this);"></a>　　蒼梧<span class="style7">倚。城西南有大江，江即黔、鬱二水，合流於潯州府城東，為潯江；入府界，東經立山下，又東經此，與桂江合，謂之三江口，下流為廣東之西江。東有長行、西有安平、北有東安、西南有羅粒四巡檢司。</span>藤<span class="style7">府西。元藤州，直隸廣西兩江道。洪武二年九月省州治鐔津縣入焉。十月來屬。十年五月降為縣。北有藤江，亦曰鐔江，即潯江也。東南有繡江，西有幕僚江，俱流入焉。又西北有五屯守禦千戶所，嘉靖初置。西有白石寨、南有竇家寨、東北有赤水鎮三巡檢司。又東有溻州、南有周村、西南有驛面、又南有思羅四巡檢司，廢。</span>容<span class="style7">府西南。元容州，直隸廣西兩江道。洪武二年十月來屬。十年五月降為縣，省州治普寧縣入焉。西北有容山。南有容江，亦名繡江。又東有波羅里大洞、西南有粉壁寨二巡檢司。</span>岑溪<span class="style7">府南，少西。元屬藤州。洪武十年五月改屬府。東北有烏峽山。西有繡江。東南有上里平河村、西南有南渡二巡檢司。又東南有連城鄉義平巡檢司，廢。</span>懷集<span class="style7">府東北。元屬賀州。洪武初，屬平樂府。十年五月來屬。西南有懷溪水。東有武城鄉、西有慈樂寨、西北有蘭峒寨三巡檢司。</span></p>
<p id="p63"><a class="gg-link" href="#p63" onclick="return changeColor(this);"></a>　　鬱林州<span class="style7">元直隸廣西兩江道。</span>洪武二年九月以州治南流縣省入。十月來屬。<span class="style7">南有南流江，至廣東合浦縣入海。有橫嶺、文俊二巡檢司，廢。</span>東北距府三百三十里。領縣四。博白<span class="style7">州西南。西有雙角山，綠珠江出其下，流合縣南飲馬水，下流入南流江。南有周羅、西南有沙河二巡檢司。又有安定、春臺、平山、兆常四土巡檢司，尋廢。又東南有海門鎮，舊為入安南之道。</span>北流<span class="style7">州北。元屬容州。洪武十年五月來屬。東北有勾漏山。東有銅石山，產水銀、硃砂。又南有扶來山，陵水出焉，西南有峩石山，羅水出焉，俱流入廣東化州界。又北有綠藍山，綠藍水出焉，分為二。東流者經城東登龍橋，與廣東高州府流入之繡江合，又東經容縣，為容江。西流者入鬱林州，為南流江。南有雙威寨巡檢司。西有都隴、又有中山、又有清灣三巡檢司，廢。又西有天門關，本名鬼門關，洪武初，改為桂門關；宣德中，更今名。</span>陸川<span class="style7">州南，少東。元屬容州。洪武十年五月來屬。舊為入安南之道。東有龍化江，下流合容江。南有溫水寨巡檢司。</span>興業<span class="style7">州西，少北。南有鐵城山。北有翻車嶺，龍母江出焉，下流入南流江。南有趙家寨、西有長寧寨、北有平安寨、又有棠木寨四巡檢司，後俱廢。</span></p>
<p id="p64"><a class="gg-link" href="#p64" onclick="return changeColor(this);"></a>潯州府<span class="style7">元潯州路。</span>洪武元年為府。領縣三。東北距布政司九百八十里。</p>
<p id="p65"><a class="gg-link" href="#p65" onclick="return changeColor(this);"></a>　　桂平<span class="style7">倚。南有白石山。西北有大藤峽。北有黔江，一名北江，亦曰右江，南有鬱江，一名南江，亦曰左江，至城東匯為潯江。東北有武靖州，成化三年置，萬曆末廢。又東有大黃江口、北有靖寧鄉、東北有大宣鄉、又有思隆鄉、又有木盤浦、西南有常林鄉六巡檢司。又南有羅秀土巡檢司，又北有碧灘堡、鎮峽堡，俱成化中置。東有牛屎灣堡，西有淹冲堡、秀江堡，俱嘉靖中置。</span>平南<span class="style7">府東。東南有龔江，即潯江也，東有白馬江流入焉。又有奉議衞，洪武二十八年八月置於奉議州，正統六年五月遷於此。東北有大同、西北有泰川、西南有武林三巡檢司。又南有峝心、東南有三堆、東北有大峽、西北有平嶺四土巡檢司。</span>貴<span class="style7">府西。元貴州，直隸廣西兩江道。洪武二年十月降為縣，來屬。南山在南。又有東、西、北三山。南有鬱江，亦曰南江，羣川悉流入焉。有向武軍民千戶所，本向武守禦千戶所，洪武十八年十月置於向武州，三十年三月升軍民所，正統六年五月來遷縣北門外，萬曆二十三年又遷縣西北謝村鎮。東南有新安寨、北有北山寨二巡檢司。又南有橋頭墟、西有瓦塘渡、又有五州寨、又有東壆渡、又有郭東里五巡檢司，廢。又東南有三江城，萬曆中築。</span></p>
<p id="p66"><a class="gg-link" href="#p66" onclick="return changeColor(this);"></a>柳州府<span class="style7">元柳州路。</span>洪武元年為府。領州二，縣十。東北距布政司四百里。</p>
<p id="p67"><a class="gg-link" href="#p67" onclick="return changeColor(this);"></a>　　馬平<span class="style7">倚。元為府屬，洪武元年徙府治於此。南有柳江，亦曰潯水，亦曰黔江，上流自貴州黎平府流入府境，下流至桂平縣合於鬱江，亦曰右江。南有新興鎮、都博鎮二巡檢司。又有歸化鎮巡檢司，廢。</span>洛容<span class="style7">府東北。舊治白龍岩，天順中，徙於朱峒。正德時，為猺、獞所據，嘉靖三年十一月復。萬曆四年正月遷於靈塘，以朱峒舊治為平樂鎮，留兵百名守之。城南有洛清江，至馬平縣入於柳江。西南有江口鎮、又有運江二巡檢司。東有平樂鎮巡檢司，治石榴江，後遷縣東北中渡。又西南有章洛鎮巡檢司，廢。</span>柳城<span class="style7">府西北。舊治龍江南，元為府治。洪武元年遷治龍江東，而府徙治馬平縣。龍江自天河縣流入，合於融江，即柳江上流。東有東泉鎮巡檢司。北有古𬅿鎮巡檢司，初治融江東岸，後遷馬頭驛。又東北有古清鎮、西有洛好鎮、又有廖洞鎮三巡檢司。</span>羅城<span class="style7">府西北。洪武二年十月以羅城鄉置，屬融州。十年五月來屬。北有武陽江，下流合於融江。北有武陽鎮、又有莫離鎮、又有通道鎮三巡檢司。又舊有安湘鎮、樂善鎮、中峒鎮三巡檢司，廢。</span>懷遠<span class="style7">府北。元屬融州。洪武十年廢，置三江鎮巡檢司。十三年十一月復置縣，來屬，治大融江、潯江之匯。萬曆十九年移治丹陽鎮。西北有九曲山，山南為石門山，兩山夾峙。福祿江自貴州永從縣流逕其中，至融縣為融江，至柳城縣為柳江。又東北有潯江，自湖廣靖州流合焉，有潯江鎮巡檢司。又西北有萬石鎮，又有宜良鎮、丹陽鎮三巡檢司。</span>融<span class="style7">府西北。元融州，直隸廣西兩江道。洪武二年十月以州治融水縣省入，來屬。十年五月降為縣。東南有靈岩山。北有雲際山。其西曰上石門，以兩山夾峙，融江中流也。又東有寶積山，產鐵。東北有思管鎮、東南有清流鎮、西南有鵝頭隘三巡檢司。又北有長安鎮巡檢司，本在融江東岸，後遷西岸。又有大約鎮土巡檢司。又有保江鎮、理源鎮、西峒鎮三巡檢司，廢。</span>來賓<span class="style7">府南。元屬象州。洪武十年五月來屬。西南有白牛洞。北有白雲洞。南有大江，亦曰都泥江。西有界牌鎮巡檢司，後遷縣南之南岡。</span></p>
<p id="p68"><a class="gg-link" href="#p68" onclick="return changeColor(this);"></a>　　象州<span class="style7">元直隸廣西兩江道。</span>洪武二年十月來屬，以州治陽奉縣省入。<span class="style7">西有象山。東有雷山。南有象江，即柳江。東北有龍門寨巡檢司。又有鵝頸鎮、尖山鎮二巡檢司，廢。</span>西北距府百十三里，領縣一。武宣<span class="style7">州南。元曰武仙。宣德六年更名。舊治陰江。宣德六年三月徙於高立。東南有大藤峽，後名永通峽。西有柳江，又有都泥江，亦謂之橫水江，來入焉，下流為潯州府之右江，亦入於柳江。西北有安永鎮、西南有縣郭鎮二巡檢司。又東有東鄉、又有周冲、又有閑得三巡檢司，廢。</span></p>
<p id="p69"><a class="gg-link" href="#p69" onclick="return changeColor(this);"></a>　　賓州<span class="style7">元直隸廣西兩江道。</span>洪武二年九月以州治嶺方縣省入。十月來屬。<span class="style7">東南有鎮龍山。西南有燈臺山。西有古漏山，下有古漏關，古漏水出焉，入於賓水。賓水在南，即都泥江也。東有安城鎮巡檢司。又東有梁村巡檢司，後廢。</span>北距府三百里。領縣二。遷江<span class="style7">州北。西有古黨山，有峒。東北有大江，即都泥江。東有遷江屯田千戶所，洪武二十五年九月置。東南有清水鎮巡檢司，又有羅目鎮、李廣鎮二巡檢司，廢。又東有石零堡，北有都歷堡，俱正德中築。</span>上林<span class="style7">州西，少北。西有大明山，澄江出焉，亦名南江，東合北江，又東入遷江縣之大江。西北有三里營，南丹衞在焉。衞舊在南丹州，洪武二十八年八月置，二十九年正月升軍民指揮使司，尋罷軍民，止為衞。永樂二年十二月徙上林縣東，正統六年五月徙賓州城，與賓州千戶所同治，萬曆八年徙於此。西南有周安堡，在八寨中，舊為猺、獞所據，嘉靖三年討平之，萬曆七年改屬南丹衞。西北有三畔鎮巡檢司。又東北有琴水橋、東南有思龍鎮、又有三門灘鎮三巡檢司。</span></p>
<p id="p70"><a class="gg-link" href="#p70" onclick="return changeColor(this);"></a>慶遠府<span class="style7">元慶遠路。</span>洪武元年為府。二年正月改慶遠南丹軍民安撫司。三年六月復曰慶遠府。領州四，縣五，長官司三。東北距布政司五百七十里。</p>
<p id="p71"><a class="gg-link" href="#p71" onclick="return changeColor(this);"></a>　　宜山<span class="style7">倚。北有龍江，東流入融縣，合於融江。西有河池守禦千戶所，洪武二十八年十月置於河池縣，永樂六年徙於此。東有大曹鎮、西有懷遠鎮、又有德勝鎮、又有東江鎮四巡檢司。</span>天河<span class="style7">府北，少東。舊縣在高寨。洪武二年遷於蘭石。正統七年又遷甘場。嘉靖十三年又遷福祿鎮。萬曆十九年始移今治。西南有龍江，自貴州獨山州流入。北有東禪鎮巡檢司，又有思農鎮、歸仁鎮二土巡檢司。</span>忻城<span class="style7">府南，少東。西有烏泥江，即都泥江。北有三寨堡土巡檢司。</span></p>
<p id="p72"><a class="gg-link" href="#p72" onclick="return changeColor(this);"></a>　　河池州<span class="style7">元河池縣。</span>弘治十七年五月升為州。<span class="style7">縣舊治在州北懷德故城。天順六年遷屏風山。成化十三年還治懷德。嘉靖四年又遷鳳儀山南。西有智州山。東有金城江，下流合於都泥江。江北有金城鎮巡檢司。又東有都銘鎮、土堡鎮二巡檢司，後廢。</span>東距府二百五十里。領縣二。思恩<span class="style7">州東北。舊屬府，正德元年二月改屬州。舊治在環江洲。永樂末，遷於清潭村。宣德三年十一月遷於白山寨。成化八年遷於歐家山。南有環江，北有帶溪，皆合流於龍江。有安化鎮、歸思鎮二巡檢司。又有普義鎮、吉安鎮、北蘭鎮三巡檢司，廢。</span>荔波<span class="style7">州西北。洪武十七年九月析思恩縣地置，屬府。正統十二年改屬南丹州。成化十一年九月又屬府。正德元年來屬。州東南有勞村江，源出貴州陳蒙爛土長官司，流入州界，為金城江。又東有窮來、南有蒙石、又有方村三土巡檢司，後廢。</span></p>
<p id="p73"><a class="gg-link" href="#p73" onclick="return changeColor(this);"></a>　　南丹州。洪武七年七月置。二十八年廢，尋復置。<span class="style7">西有孟英山，舊產銀。南有都泥江，自貴州定番州流入。</span>東距府二百四十里。</p>
<p id="p74"><a class="gg-link" href="#p74" onclick="return changeColor(this);"></a>　　東蘭州。洪武十二年置。<span class="style7">以西蘭州省入，又省安習、忠、文三州入焉。東南有隘洞江，一名都泥江，又名紅水河，又名烏泥江。</span>東北距府四百二十里。</p>
<p id="p75"><a class="gg-link" href="#p75" onclick="return changeColor(this);"></a>　　那地州<span class="style7">元地州。</span>洪武元年改置。<span class="style7">北有都泥江，有布柳水流合焉。南有那州，洪武元年省。</span>東北距府二百四十里。</p>
<p id="p76"><a class="gg-link" href="#p76" onclick="return changeColor(this);"></a>　　永順長官司，<span class="style7">府西南。</span>永定長官司<span class="style7">府南。二司皆弘治五年析宜山縣地置。</span>永安長官司<span class="style7">弘治九年九月析天河縣十八里地置。</span></p>
<p id="p77"><a class="gg-link" href="#p77" onclick="return changeColor(this);"></a>南寧府<span class="style7">元南寧路。</span>洪武元年為府。領州七，縣三。東北距布政司千二百里。</p>
<p id="p78"><a class="gg-link" href="#p78" onclick="return changeColor(this);"></a>　　宣化<span class="style7">倚。東有崑崙山，上有崑崙關。又有橫山，又有思玉山。北有馬退山。東南有望仙坡，與青、羅二山相對。城西南有大江，即鬱江，一曰夜郎豚水。其上流有二：一為南盤江，經府城南，曰右江；一為麗江，經府城西南，曰左江。合流處謂之合江鎮，下流為潯州府之左江。東有金城寨、西有那南寨、又有那龍寨、又有遷隆寨、南有八尺寨五巡檢司。</span>隆安<span class="style7">府西北。嘉靖十二年四月析宣化縣那久地置。東有火燄山。城北有盤江，亦曰右江。西南有那樓寨、西北有馱演寨二巡檢司。</span></p>
<p id="p79"><a class="gg-link" href="#p79" onclick="return changeColor(this);"></a>　　橫州<span class="style7">元直隸廣西兩江道。</span>洪武二年九月以州治寧浦縣省入，屬潯州府。十年五月降為縣，來屬。十三年十一月復為州，仍置寧浦縣為州治，縣尋廢。<span class="style7">東有烏蠻山。南有鬱江，又東南有武流江，源自廣東靈山縣，流入境合焉。東有古江口、西有南鄉二巡檢司。又南有太平關，成化四年置。</span>西北距府二百四十里。領縣一。永淳<span class="style7">州西。元屬橫州。洪武十年五月省入橫縣。十三年十一月復置，屬州。西臨鬱江。南有南里鄉、北有武羅鄉二巡檢司。又東北有修德鄉巡檢司，景泰間遷於縣西，後廢。</span></p>
<p id="p80"><a class="gg-link" href="#p80" onclick="return changeColor(this);"></a>　　新寧州。隆慶六年二月以宣化縣定祿洞地置。<span class="style7">北有三峯山。城西有麗江，一名定祿江，又名文字水。東南有渠樂寨巡檢司。</span>東距府二百里。</p>
<p id="p81"><a class="gg-link" href="#p81" onclick="return changeColor(this);"></a>　　上思州<span class="style7">元屬思明路。</span>洪武初廢。二十一年正月復置，屬思明府。弘治十八年來屬。<span class="style7">南有十萬山，上思江出焉，東流合西小江，西即交阯所出之左江也。又有明江，亦出十萬山，西流入思明府界。又西有遷隆峒土巡檢司。</span>東南距府三百里。</p>
<p id="p82"><a class="gg-link" href="#p82" onclick="return changeColor(this);"></a>　　歸德州<span class="style7">元屬田州路。</span>洪武二年屬田州府。弘治十八年來屬。<span class="style7">盤江在西南。</span>東南距府三百五十里。</p>
<p id="p83"><a class="gg-link" href="#p83" onclick="return changeColor(this);"></a>　　果化州<span class="style7">元屬田州路。</span>洪武二年屬田州府。嘉靖九年十二月來屬。<span class="style7">南盤江在西。</span>東南距府三百二十里。</p>
<p id="p84"><a class="gg-link" href="#p84" onclick="return changeColor(this);"></a>　　忠州<span class="style7">元屬思明路。</span>洪武初廢。二十一年正月復置，屬思明府。萬曆三年九月來屬。東北距府四百餘里。</p>
<p id="p85"><a class="gg-link" href="#p85" onclick="return changeColor(this);"></a>　　下雷州<span class="style7">元下雷峒。</span>洪武初，屬鎮安府。嘉靖四十三年來屬。萬曆十八年升為州。<span class="style7">南有邏水，自鎮安府流入，南寧府左江之別源也。</span>東距府五百八十里。</p>
<p id="p86"><a class="gg-link" href="#p86" onclick="return changeColor(this);"></a>思恩軍民府<span class="style7">元思恩州，屬田州路。</span>洪武二年屬田州府，後屬雲南廣西府。永樂二年八月直隸廣西布政司。正統四年十月升為府。六年十一月升軍民府。<span class="style7">舊治在府西北。正統七年遷府東北之喬利。嘉靖七年七月又遷武緣縣止戈里之荒田驛，因割止戈二里屬之。西北有都陽山。東南有靖遠峯。北有紅水江，又有馱蒙江，一名清水江，流合焉。又有大攬江，出城東北大名山，下流俱入於鬱江。東有鳳化縣，正德六年七月置，嘉靖八年十月廢。東有古零，西有定羅、那馬、下旺，北有興隆，東北有白山、安定，西北有舊城、都陽九土巡檢司。</span>領州二，縣二。東北距布政司千二百里。</p>
<p id="p87"><a class="gg-link" href="#p87" onclick="return changeColor(this);"></a>　　奉議州<span class="style7">元直隸廣西兩江道。</span>洪武五年省入來安府。七年二月復置，直隸行省。二十八年復廢，尋復置，直隸布政司。嘉靖六年二月來屬。<span class="style7">東有舊城。今治本砦林村也，洪武初，遷於此。北濱南盤江，有州門渡。</span>距府　百　十里。</p>
<p id="p88"><a class="gg-link" href="#p88" onclick="return changeColor(this);"></a>　　上映州<span class="style7">元屬鎮安路。</span>洪武五年廢為洞。萬曆三十二年復置，來屬。東北距府四百七十里。</p>
<p id="p89"><a class="gg-link" href="#p89" onclick="return changeColor(this);"></a>　　上林<span class="style7">府西南。元屬田州路。</span>洪武二年屬田州府。嘉靖七年七月來屬。<span class="style7">北有南盤江，南有大羅溪，東流合焉，即枯榕江之下流也。</span>武緣<span class="style7">府南。元屬南寧路。萬曆五年十月來屬。西有西江，即大欖江也，東南有南流江合焉。東有鏌鎁寨、又有博澀寨、西有高井寨、西北有西舍寨四巡檢司。又南有橫山寨巡檢司，廢。</span></p>
<p id="p90"><a class="gg-link" href="#p90" onclick="return changeColor(this);"></a>太平府<span class="style7">元太平路，至元二十九年閏六月置。</span>洪武二年七月為府。領州十七，縣三。東北距布政司二千五十里。</p>
<p id="p91"><a class="gg-link" href="#p91" onclick="return changeColor(this);"></a>　　崇善<span class="style7">倚。府治馱盧村，洪武二年徙治麗江。舊縣治在府西北，嘉靖十九年遷入郭內。北有青蓮山。東有將軍山，下有威震關，一名伏波關。南有府前江，即麗江，又西有邏水流入焉。北有壺關，正德三年置。又東北有保障關。</span>陀陵<span class="style7">府東北。東有淥空山，淥空江出焉，亦名綠甕江。又南有麗江。</span>羅陽<span class="style7">府東北。南有麗江。西有馱排江，源出永康縣，下流入於麗江。以上三縣，元俱屬太平路。</span></p>
<p id="p92"><a class="gg-link" href="#p92" onclick="return changeColor(this);"></a>　　左州<span class="style7">東有舊治。成化十三年遷於思崖村。正德十五年遷於今治，本古攬村也。西北有金山。南有麗江。</span>西南距府百里。　養利州<span class="style7">有舊州三，一在州北，一在西北，一在東北。又西北有養水。北有通利江，至崇善縣注於麗江。</span><span class="style7">以上二州，元屬太平路。南距府百五十里。</span>　永康州<span class="style7">元永康縣，屬太平路。</span>萬曆二十八年六月升為州。<span class="style7">北有固城。萬曆中，遷於今治。西有綠甕江，下流亦合麗江焉。西南有思同州，舊屬府。萬曆二十八年六月省。</span>西南距府二百里。　上石西州<span class="style7">元屬思明路。</span>洪武末省。永樂二年復置。萬曆三十八年來屬。<span class="style7">東有明江，西北流入麗江。</span>東北距府三百三十里。　太平州<span class="style7">自此以下十一州，元屬太平路。邏水在西，下流入麗江。</span>東南距府八十里。　思城州<span class="style7">南有教水，下流合於隴水。</span>東南距府五百里。　安平州<span class="style7">南有隴水，下流合於邏水。</span>東南距府百十里。　萬承州<span class="style7">西南有綠降水，亦名玉帶水。</span>西南距府五十里。　全茗<span class="style7">州西有通利江，一名大利江。</span>南距府百六十里。　鎮遠州<span class="style7">北有楊山。南有岩磨水。</span>西南距府二百八十里。　茗盈州<span class="style7">南有觀音岩，澗水出焉，下流入於麗江。</span>西南距府六十里。　龍英州<span class="style7">南有通麗江，有三源，下流入於麗江。</span>南距府二百十里。　結安州<span class="style7">西有堰水，下流入麗江。</span>西南距府二百二十里。　結倫州<span class="style7">南有咘畢水，即堰水之上流。</span>西南距府三百三十里。　都結州<span class="style7">南有咘畢水。</span>西南距府三百三十里。　上下凍州<span class="style7">元屬龍州萬戶府。</span>洪武初來屬。<span class="style7">西有八峯山，太源水出焉。又北有青連山。南有拱天嶺。</span>東距府二百二十里。　思明州<span class="style7">元屬思明路。</span>洪武二年屬思明府。萬曆十六年三月來屬。<span class="style7">東有逐象山。東北有明江，自思明府流入。</span>東北距府二百十里。</p>
<p id="p93"><a class="gg-link" href="#p93" onclick="return changeColor(this);"></a>思明府<span class="style7">元思明路。</span>洪武二年七月為府，直隸行省。九年直隸布政司。<span class="style7">南有明江，有永平寨巡檢司。</span>領州三。北距布政司二千二百里。</p>
<p id="p94"><a class="gg-link" href="#p94" onclick="return changeColor(this);"></a>　　下石西州<span class="style7">元屬思明路。</span>洪武二年屬府。<span class="style7">舊治在東南。萬曆間，始遷今治。</span>西距府百四十里。</p>
<p id="p95"><a class="gg-link" href="#p95" onclick="return changeColor(this);"></a>　　西平州<span class="style7">元屬思明路。</span>洪武三年省。永樂二年復置。宣德元年與安南。</p>
<p id="p96"><a class="gg-link" href="#p96" onclick="return changeColor(this);"></a>　　祿州<span class="style7">元屬思明府。</span>洪武三年省。二十一年正月復置，尋沒於交阯。永樂三年收復。宣德元年與安南。</p>
<p id="p97"><a class="gg-link" href="#p97" onclick="return changeColor(this);"></a>鎮安府<span class="style7">元鎮安路。</span>洪武二年為府。<span class="style7">西有鎮安舊城。洪武二年徙於廢凍州，即今治也。南有馱命江，下流合鬱江。又有邏水，發源府北土山峽中，下流至胡潤寨，與歸順州之邏水合，有湖潤寨巡檢司。</span>距布政司二千二百里。</p>
<p id="p98"><a class="gg-link" href="#p98" onclick="return changeColor(this);"></a>田州<span class="style7">元田州路。</span>洪武二年七月為府。嘉靖七年六月降為州，徙治八甲，而置田寧府於府城。八年十月，府廢，州復還故治，直隸布政司。<span class="style7">東南有南盤江。西有來安路，元屬廣西兩江道，洪武二年七月為府，領歸仁州、羅博州、田州，十七年復廢。北有上隆州，元屬田州路，洪武二年屬府，成化三年徙治潯州府東北，更名武靖州。又有恩城州，元屬路，洪武初屬府，弘治五年廢。東有床甲、拱甲、婪鳳，西有武隆、累彩，北有岜馬甲、篆甲，東北有下隆，東南有砦桑，西北有凌時，西南有萬岡陽院，又有大甲、子甲，又有縣甲、怕河、怕牙、思郎、思幼、候周十九土巡檢司。</span>距布政司千六百里。</p>
<p id="p99"><a class="gg-link" href="#p99" onclick="return changeColor(this);"></a>歸順州<span class="style7">元屬鎮安路。</span>洪武初，廢為洞。弘治九年八月復置，屬鎮安府。嘉靖初，直隸布政司。<span class="style7">東北有龍潭水，南入交阯高平府界。又南有邏水，發源西北鵝槽隘界。</span>距布政司二千三百二十里。</p>
<p id="p100"><a class="gg-link" href="#p100" onclick="return changeColor(this);"></a>泗城州<span class="style7">元屬田州路。</span>洪武七年直隸行中書省。九年直隸布政司。<span class="style7">舊州在西南，洪武六年移於古勘洞。西有南盤江，自貴州慕役長官司流入，下流為南寧府之右江。又北有紅水江。東北有程縣，洪武二十一年以泗城州之程丑莊置，屬州，尋屬慶遠府，宣德初，還屬州，嘉靖元年廢。西南有利州，元屬田州路，洪武七年十一月直隸布政司，正統六年五月徙治泗城州古那甲，嘉靖二年廢。又西有上林長官司，永樂七年以州之上林洞置，直隸布政司，萬曆中，省入州，崇禎六年分司西地入雲南廣南府。有羅博關巡檢司。</span>北距布政司一千八百一十五里。</p>
<p id="p101"><a class="gg-link" href="#p101" onclick="return changeColor(this);"></a>向武州<span class="style7">元屬田州路。</span>洪武二年七月屬田州府。二十八年廢。建文二年復置，直隸布政司。<span class="style7">舊州在東。萬曆四十五年遷於乃甲。南有枯榕江，下流入於右江。北有富勞縣，元屬田州路，洪武二年屬田州府，尋為夷獠所據，建文四年復置，後廢。東有武林縣，元亦屬田州路，洪武二年屬田州府，永樂初省入富勞縣。</span>距布政司二千四百里。</p>
<p id="p102"><a class="gg-link" href="#p102" onclick="return changeColor(this);"></a>都康州<span class="style7">元屬田州路。</span>洪武二年屬田州府，後為夷獠所據。建文元年復置，直隸布政司。<span class="style7">西有岜爐江，下流合於通利江。</span>距布政司二千五百四十里。</p>
<p id="p103"><a class="gg-link" href="#p103" onclick="return changeColor(this);"></a>龍州<span class="style7">元龍州萬戶府。</span>洪武二年七月仍為州，屬太平府。九年六月直隸布政司。<span class="style7">南有龍江，自交阯廣源州流入，即麗江也，有明江流入焉，下流為南寧府之左江。</span>距布政司二千三百里。</p>
<p id="p104"><a class="gg-link" href="#p104" onclick="return changeColor(this);"></a>江州<span class="style7">元屬思明路。</span>洪武二十年直隸布政司。<span class="style7">東有歸安水，西有綠眉水，下流俱合於麗江。</span>領縣一。距布政司二千一百十里。羅白<span class="style7">州東北。洪武三年置，屬思明府，後來屬。南有隴冬水，下流入於麗江。</span></p>
<p id="p105"><a class="gg-link" href="#p105" onclick="return changeColor(this);"></a>思陵州<span class="style7">元屬思明路。</span>洪武三年省入思明府。二十一年正月復置，直隸布政司。<span class="style7">南有角硬山，角硬水出焉，又有淰削水合之，下流入思明府界。</span>距布政司二千一百二十里。</p>
<p id="p106"><a class="gg-link" href="#p106" onclick="return changeColor(this);"></a>憑祥州。本憑祥縣。永樂二年五月以思明府之憑祥鎮置，屬思明府。成化十八年升為州，直隸布政司。<span class="style7">西北有麗江，自交阯廣源州流入。又南有鎮南關，一名大南關，即界首關也。</span>距布政司二千四十里。</p>
<p id="p107"><a class="gg-link" href="#p107" onclick="return changeColor(this);"></a>安隆長官司<span class="style7">元致和元年三月置安隆州，屬雲南行省。後廢為寨，屬泗城州。</span>洪武三十五年十二月置安隆長官司，仍屬泗城州，後直隸布政司。<span class="style7">西有壩達山，渾水河經其下，即紅水江也，東入泗城州界。又西南有同舍河。</span>距布政司　　　里。</p>
</div>
<!-- end .main --></div>
<!-- end #main --></div>
</div>
</body></html>