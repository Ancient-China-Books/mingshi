<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷一百二十・列傳第八</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷一百二十・列傳第八</h1>　
     <span class="style11">諸王五</span>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>世宗諸子<br/>
      哀冲太子載基　莊敬太子載𡓝　景王載圳　潁王載𪉖　戚王載𰋁　薊王載㙺　均王載𰉬</p>
<p class="style11" id="p1"><a class="gg-link" href="#p1" onclick="return changeColor(this);"></a>穆宗諸子<br/>
      憲懷太子翊釴　靖王翊鈴　潞王翊鏐</p>
<p class="style11" id="p2"><a class="gg-link" href="#p2" onclick="return changeColor(this);"></a>神宗諸子<br/>
      邠王常溆　福王常洵　沅王常治　瑞王常浩　惠王常潤　桂王常瀛</p>
<p class="style11" id="p3"><a class="gg-link" href="#p3" onclick="return changeColor(this);"></a>光宗諸子<br/>
      簡王由㰒　齊王由楫　懷王由模　湘王由栩　惠王由橏</p>
<p class="style11" id="p4"><a class="gg-link" href="#p4" onclick="return changeColor(this);"></a>熹宗諸子<br/>
      懷冲太子慈然　悼懷太子慈焴　獻懷太子慈炅</p>
<p class="style11" id="p5"><a class="gg-link" href="#p5" onclick="return changeColor(this);"></a>莊烈帝諸子<br/>
      太子慈烺　懷王慈烜　定王慈炯　永王慈炤　悼靈王慈煥　悼懷王</p>
<p id="p6"><a class="gg-link" href="#p6" onclick="return changeColor(this);"></a>世宗八子。閻貴妃生哀冲太子載基。王貴妃生莊敬太子載𡓝。杜太后生穆宗。盧靖妃生景王載圳。江肅妃生潁王載𪉖。趙懿妃生戚王載𰋁。陳雍妃生薊王載㙺。趙榮妃生均王載𰉬。</p>
<p id="p7"><a class="gg-link" href="#p7" onclick="return changeColor(this);"></a>哀冲太子載基，世宗第一子。生二月而殤。</p>
<p id="p8"><a class="gg-link" href="#p8" onclick="return changeColor(this);"></a>莊敬太子載𡓝，世宗第二子。嘉靖十八年，世宗將南巡，立為皇太子，甫四歲，命監國，以大學士夏言為傅。尚書霍韜、郎中鄒守益獻東宮聖學圖冊，疑為謗訕，幾獲罪。帝既得方士段朝用，思習修攝術，諭禮部，具皇太子監國儀。太僕卿楊最諫，杖死，監國之議亦罷。贊善羅洪先、趙時春、唐順之請太子出閤，講學文華殿，皆削籍。太廟成，命太子攝祀。二十八年三月行冠禮，越二日薨。帝命與哀冲太子並建寢園，歲時祭祀，從諸陵後。</p>
<p id="p9"><a class="gg-link" href="#p9" onclick="return changeColor(this);"></a>景恭王載圳，世宗第四子。嘉靖十八年冊立太子，同日封穆宗裕王、載圳景王。其後太子薨，廷臣言裕王次當立。帝以前太子不永，遲之。晚信方士語，二王皆不得見。載圳既與裕王並出邸，居處衣服無別。載圳年少，左右懷窺覬，語漸聞，中外頗有異論。四十年之國德安。居四年薨。帝謂大學士徐階曰：「此子素謀奪嫡，今死矣。」初，載圳之藩，多請莊田。部議給之。荊州沙市不在請中。中使責市租，知府徐學謨執不與，又取薪稅於漢陽之劉家塥，推官吳宗周持之，皆獲譴。其他土田湖陂侵入者數萬頃。王無子，歸葬西山，妃妾皆還居京邸，封除。</p>
<p id="p10"><a class="gg-link" href="#p10" onclick="return changeColor(this);"></a>潁殤王載𪉖，世宗第五子。生未踰月殤。</p>
<p id="p11"><a class="gg-link" href="#p11" onclick="return changeColor(this);"></a>戚懷王載𰋁，世宗第六子。</p>
<p id="p12"><a class="gg-link" href="#p12" onclick="return changeColor(this);"></a>薊哀王載㙺，世宗第七子。</p>
<p id="p13"><a class="gg-link" href="#p13" onclick="return changeColor(this);"></a>均思王載𰉬，世宗第八子。三王俱未踰歲殤，追加封諡。</p>
<p id="p14"><a class="gg-link" href="#p14" onclick="return changeColor(this);"></a>穆宗四子。李皇后生憲懷太子翊釴。孝定太后生神宗、潞王翊鏐。其靖王翊鈴，母氏無考。</p>
<p id="p15"><a class="gg-link" href="#p15" onclick="return changeColor(this);"></a>憲懷太子翊釴，穆宗長子。生五歲殤，贈裕世子。隆慶元年追諡。</p>
<p id="p16"><a class="gg-link" href="#p16" onclick="return changeColor(this);"></a>靖悼王翊鈴，穆宗第二子。生未踰年殤，贈藍田王。隆慶元年追加封諡。</p>
<p id="p17"><a class="gg-link" href="#p17" onclick="return changeColor(this);"></a>潞簡王翊鏐，穆宗第四子。隆慶二年生，生四歲而封。萬曆十七年之藩衞輝。初，翊鏐以帝母弟居京邸，王店、王莊徧畿內。比之藩，悉以還官，遂以內臣司之。皇店、皇莊自此益侈。翊鏐居藩，多請贍田、食鹽，無不應者。其後福藩遂緣為故事。明初，親王歲祿外，量給草場牧地，間有以廢壤河灘請者，多不及千頃。部臣得執奏，不盡從也。景王就藩時，賜予概裁省。楚地曠，多閒田，詔悉予之。景藩除，潞得景故籍田，多至四萬頃，部臣無以難。至福王常洵之國，版籍更定，民力益絀，尺寸皆奪之民間，海內騷然。論者推原事始，頗以翊鏐為口實云。翊鏐好文，性勤飭，恒以歲入輸之朝，助工助邊無所惜，帝益善之。四十二年，皇太后哀問至，翊鏐悲慟廢寢食，未幾薨。</p>
<p id="p18"><a class="gg-link" href="#p18" onclick="return changeColor(this);"></a>世子常淓幼，母妃李氏理藩事。時福王奏請。輒取中旨，帝於王妃奏，亦從中下，示無異同。部臣言：「王妃奏陳四事，如軍校月糧之當給發，義和店之預防侵奪，義所當許；至歲祿之欲先給，王莊之欲更設，則不當許。且於王無絲豪益，徒令邸中人日魚肉小民，飽私囊。將來本支千億，請索日頻，盡天府之版章，給王邸而不足也。」不報。四十六年，常淓嗣。崇禎中，流賊擾秦、晉、河北。常淓疏告急，言：「衞輝城卑土惡，請選護衞三千人助守，捐歲入萬金資餉，不煩司農。」朝廷嘉之。盜發王妃塚，常淓上言：「賊延蔓漸及江北，鳳、泗陵寢可虞，宜早行勦滅。」時諸藩中能急國難者，惟周、潞二王云。後賊躙中州，常淓流寓於杭。順治二年六月降於我大清。</p>
<p id="p19"><a class="gg-link" href="#p19" onclick="return changeColor(this);"></a>神宗八子。王太后生光宗。鄭貴妃生福王常洵、沅王常治。周端妃生瑞王常浩。李貴妃生惠王常潤、桂王常瀛。其邠王常溆、永思王常溥，母氏無考。</p>
<p id="p20"><a class="gg-link" href="#p20" onclick="return changeColor(this);"></a>邠哀王常溆，神宗第二子。生一歲殤。</p>
<p id="p21"><a class="gg-link" href="#p21" onclick="return changeColor(this);"></a>福恭王常洵，神宗第三子。初，王皇后無子，王妃生長子，是為光宗。常洵次之，母鄭貴妃最幸。帝久不立太子，中外疑貴妃謀立己子，交章言其事，竄謫相踵，而言者不止。帝深厭苦之。二十九年始立光宗為太子，而封常洵福王，婚費至三十萬，營洛陽邸第至二十八萬，十倍常制。廷臣請王之藩者數十百奏。不報。至四十二年，始令就藩。</p>
<p id="p22"><a class="gg-link" href="#p22" onclick="return changeColor(this);"></a>先是，海內全盛，帝所遣稅使、礦使遍天下，月有進奉，明珠異寶文毳錦綺山積，他搜括贏羨億萬計。至是多以資常洵。臨行出宮門，召還數四，期以三歲一入朝。下詔賜莊田四萬頃。所司力爭，常洵亦奏辭，得減半。中州腴土不足，取山東、湖廣田益之。又奏乞故大學士張居正所沒產，及江都至太平沿江荻洲雜稅，並四川鹽井榷茶銀以自益。伴讀、承奉諸官，假履畝為名，乘傳出入河南北、齊、楚間，所至騷動。又請淮鹽千三百引，設店洛陽與民市。中使至淮、揚支鹽，乾沒要求輙數倍。而中州舊食河東鹽，以改食淮鹽故，禁非王肆所出不得鬻，河東引遏不行，邊餉由此絀。廷臣請改給王鹽於河東，且無與民市。弗聽。帝深居久，羣臣章奏率不省。獨福藩使通籍中左門，一日數請，朝上夕報可。四方姦人亡命，探風旨，走利如騖。如是者終萬曆之世。</p>
<p id="p23"><a class="gg-link" href="#p23" onclick="return changeColor(this);"></a>及崇禎時，常洵地近屬尊，朝廷尊禮之。常洵日閉閣飲醇酒，所好惟婦女倡樂。秦中流賊起，河南大旱蝗，人相食，民間藉藉，謂先帝耗天下以肥王，洛陽富於大內。援兵過洛者，喧言：「王府金錢百萬，而令吾輩枵腹死賊手。」南京兵部尚書呂維祺方家居，聞之懼，以利害告常洵，不為意。十三年冬，李自成連陷永寧、宜陽。明年正月，參政王胤昌帥衆警備，總兵官王紹禹，副將劉見義、羅泰各引兵至。常洵召三將入，賜宴加禮。越數日，賊大至，攻城。常洵出千金募勇士，縋而出，用矛入賊營，賊稍却。夜半，紹禹親軍從城上呼賊相笑語，揮刀殺守堞者，燒城樓，開北門納賊。常洵縋城出，匿迎恩寺。翌日，賊跡而執之，遂遇害。兩承奉伏尸哭，賊捽之去。承奉呼曰：「王死，某不願生，乞一棺收王骨，虀粉無所恨。」賊義而許之。桐棺一寸，載以斷車，兩人即其旁自縊死。王妃鄒氏及世子由崧走懷慶。賊火王宮，三日不絕。事聞，帝震悼，輟朝三日，令河南有司改殯。</p>
<p id="p24"><a class="gg-link" href="#p24" onclick="return changeColor(this);"></a>十六年秋七月，由崧襲封，帝親擇宮中寶玉帶賜之。明年三月，京師失守，由崧與潞王常淓俱避賊至淮安。四月，鳳陽總督馬士英等迎由崧入南京。庚寅，稱監國。以兵部尚書史可法、戶部尚書高弘圖及士英俱為大學士，士英仍督鳳陽軍務。壬寅自立於南京，偽號弘光。史可法督師江北。召士英入，分淮、揚、鳳、廬為四鎮，以總兵官黃得功、劉良佐、劉澤清、高傑領之。</p>
<p id="p25"><a class="gg-link" href="#p25" onclick="return changeColor(this);"></a>由崧性闇弱，湛於酒色聲伎，委任士英及士英黨阮大鋮，擢至兵部尚書，巡閱江防。二人日以鬻官爵、報私憾為事。事詳諸臣傳中。未幾，有王之明者，詐稱莊烈帝太子，下之獄。又有婦童氏，自稱由崧妃，亦下獄。於是中外譁然。明年三月，寧南侯左良玉舉兵武昌，以救太子誅士英為名，順流東下。阮大鋮、黃得功等帥師禦之。而我大清兵以是年五月己丑渡江。辛卯夜，由崧走太平，蓋趨得功軍也。壬辰，士英挾由崧母妃奔杭州。癸巳，由崧至蕪湖。丙申，大兵至南京城北，文武官出降。丙午，執由崧至南京。九月甲寅，以歸京師。</p>
<p id="p26"><a class="gg-link" href="#p26" onclick="return changeColor(this);"></a>沅懷王常治，神宗第四子。生一歲殤。</p>
<p id="p27"><a class="gg-link" href="#p27" onclick="return changeColor(this);"></a>瑞王常浩，神宗第五子。初，太子未立，有三王並封之旨，蓋謂光宗、福王及常浩也。尋以羣臣爭，遂寢。二十九年，東宮立，與福、惠、桂三王同日封。常洵以長，先之藩。常浩年已二十有五，尚未選婚。羣臣交章言，率不報，而日索部帑為婚費，贏十八萬，藏宮中，且言冠服不能備。天啟七年之藩漢中。崇禎時，流寇劇，封地當賊衝。七年上書言：「臣託先帝骨肉，獲奉西藩，未期年而寇至。比西賊再渡河，闌入漢興，破洵陽，逼興安，紫陽、平利、白河相繼陷沒。督臣洪承疇單騎裹甲出入萬山，賊始敗遁。臣捐犒軍振飢銀七千餘兩。此時撫臣練國事移兵商、洛，按臣范復粹馳赴漢中，近境稍寧。既而鳳縣再陷，蜀賊入秦州，楚賊上興安。六月遂犯郡界，幸諸將憑江力拒，賊力稍退。臣在萬山絕谷中，賊四面至，覆亡無日。臣肺腑至親，藩封最僻，而於寇盜至迫，惟陛下哀憐。」常浩在宮中，衣服禮秩降等，好佛不近女色。及寇逼秦中，將吏不能救，乞師於蜀。總兵官侯良柱援之，遂奔重慶。隴西士大夫多挈家以從。十七年，張獻忠陷重慶，被執，遇害。時天無雲而雷者三，從死者甚衆。</p>
<p id="p28"><a class="gg-link" href="#p28" onclick="return changeColor(this);"></a>惠王常潤，神宗第六子。福王之藩，內廷蓄積為空。中官藉諸王冠婚，索部帑以實宮中，所需輒數十萬，珠寶稱是。戶部不能給。常潤與弟常瀛年二十，皆未選婚。其後兵事亟，始減殺成禮。天啟七年之藩荊州。崇禎十五年十二月，李自成再破彝陵、荊門，常潤走湘潭，自成入荊州據之。常潤之渡湘也，遇風於陵陽磯，宮人多漂沒，身僅以免，就吉王於長沙。十六年八月，張獻忠陷長沙，常潤走衡州，就桂王。衡州繼陷，與吉王、桂王走永州。巡按御史劉熙祚遣人護三王入廣西，以身當賊。永州陷，熙祚死之。</p>
<p id="p29"><a class="gg-link" href="#p29" onclick="return changeColor(this);"></a>桂端王常瀛，神宗第七子。天啟七年之藩衡州。崇禎十六年，衡州陷，與吉、惠二王同走廣西，居梧州。</p>
<p id="p30"><a class="gg-link" href="#p30" onclick="return changeColor(this);"></a>大清順治二年，大兵平江南，福王就禽。在籍尚書陳子壯等將奉常瀛監國，會唐王自立於福建，遂寢。是年，薨於蒼梧。</p>
<p id="p31"><a class="gg-link" href="#p31" onclick="return changeColor(this);"></a>世子已先卒，次子安仁王由𣜬亦未幾卒。次由榔，崇禎時，封永明王。</p>
<p id="p32"><a class="gg-link" href="#p32" onclick="return changeColor(this);"></a>三年八月，大兵取汀州，執唐王聿鍵。於是兩廣總督丁魁楚、廣西巡撫瞿式耜、巡按王化澄與舊臣呂大器等共推由榔監國。母妃王氏曰：「吾兒不勝此，願更擇可者。」魁楚等意益堅，合謀迎於梧。十月十四日監國肇慶，以魁楚、大器、式耜為大學士，餘授官有差。是月大兵取贛州，內侍王坤倉卒奉由榔仍走梧州，式耜等力爭，乃回肇慶。十一月，唐王弟聿𨮁自閩浮海至粵。時閩舊臣蘇觀生撤兵奔廣州，與布政使顧元鏡、總兵官林察等謀立聿𨮁，偽號紹武，與由榔相拒。是月由榔亦自立於肇慶，偽號永曆，遣兵部侍郎林佳鼎討聿𨮁。會大兵由福建取廣州，執聿𨮁，觀生自縊，祭酒梁朝鍾、太僕卿霍子衡等俱死。肇慶大震，王坤復奉由榔走梧州。</p>
<p id="p33"><a class="gg-link" href="#p33" onclick="return changeColor(this);"></a>明年二月，由平樂、潯州走桂林。魁楚棄由榔，走岑溪，降於大軍。既而平樂不守，由榔大恐。會武岡總兵官劉承胤以兵至全州，王坤請赴之。式耜力諫。不聽。乃以式耜及總兵官焦璉留守桂林，封陳邦傳為思恩侯，守昭平，遂趨承胤軍中。三月封承胤安國公，錦衣指揮馬吉翔等為伯。承胤挾由榔歸武岡，改曰奉天府，政事皆決焉。</p>
<p id="p34"><a class="gg-link" href="#p34" onclick="return changeColor(this);"></a>是時，長沙、衡、永皆不守，湖廣總督何騰蛟與侍郎嚴起恒走白牙市。六月，由榔遣官召騰蛟至，密使除承胤，顧承胤勢盛，騰蛟復還白牙。大兵由寶慶趨武岡，馬吉翔等挾由榔走靖州，承胤舉城降。由榔又奔柳州。道出古泥，總兵官侯性、太監龐天壽帥舟師來迎。會天雨飢餓，性供帳甚備。九月，土舍覃鳴珂作亂，大掠城中，矢及由榔舟。先是，大兵趨桂林，焦璉拒守甚力，又廣州有警，大兵東向，桂林稍安。既而湖南十三鎮將郝永忠、盧鼎等俱奔赴桂林，騰蛟亦至，與式耜議分地給諸將，使各自為守。璉已先復陽朔、平樂，陳邦傳復潯州，合兵復梧州，廣西全省略定。十二月，由榔返桂林。</p>
<p id="p35"><a class="gg-link" href="#p35" onclick="return changeColor(this);"></a>五年二月，大兵至靈川，郝永忠潰於興安，奔還，挾由榔走柳州。大兵攻桂林，式耜、騰蛟拒戰。時南昌金聲桓等叛，降於由榔。八月，由榔至肇慶。六年春，大兵下湘潭，何騰蛟死。明年，由榔走梧州。是年十二月，大兵入桂林，瞿式耜及總督張同敞死焉。由榔聞報大懼，自梧州奔南寧。時孫可望已據滇、黔，受封為秦王。八年三月，遣兵來衞，殺嚴起恒等。</p>
<p id="p36"><a class="gg-link" href="#p36" onclick="return changeColor(this);"></a>九年二月，可望迎由榔入安隆所，改曰安龍府。久之，日益窮促，聞李定國與可望有隙，遣使密召定國，以兵來迎。馬吉翔黨於可望，偵知之，大學士吳貞毓以下十餘人皆被殺。事詳貞毓傳。後二年，李定國敗於新會，將由安隆入滇。可望患之，促由榔移貴陽就己。由榔故遲行。定國至，遂奉由榔由安南衞走雲南，居可望署中，封定國晉王。可望以妻子在滇，未敢動。明年，由榔送其妻子還黔，遂舉兵與定國戰於三岔。可望將白文選單騎奔定國軍。可望敗，挈妻子赴長沙大軍前降。</p>
<p id="p37"><a class="gg-link" href="#p37" onclick="return changeColor(this);"></a>十五年三月，大兵三路入雲南。定國阨雞公背，斷貴州道，別將守七星關，抵生界立營，以牽蜀師。大兵出遵義，由水西取烏撒，守將棄關走，李定國連敗於安隆，由榔走永昌。明年正月三日，大兵入雲南，由榔走騰越。定國敗於潞江，又走南甸。二十六日，抵囊木河，是為緬境。緬勒從官盡棄兵仗，始啟關，至蠻莫。二月，緬以四舟來迎，從官自覓舟，隨行者六百四十餘人，陸行者自故岷王子而下九百餘人，期會於緬甸。十八日至井亘。黔國公沐天波等謀奉由榔走戶、獵二河，不果。五月四日，緬復以舟來迎。明日，發井亘，行三日，至阿瓦。阿瓦者，緬酋所居城也。又五日至赭硜。陸行者，緬人悉掠為奴，多自殺。惟岷王子八十餘人流入暹羅。緬人於赭硜置草屋居由榔，遣兵防之。</p>
<p id="p38"><a class="gg-link" href="#p38" onclick="return changeColor(this);"></a>十七年，定國、文選與緬戰，索其主，連敗緬兵，緬終不肯出由榔。十八年五月，緬酋弟莽猛白代立，紿從官渡河盟。既至，以兵圍之，殺沐天波、馬吉翔、王維恭、魏豹等四十有二人，詳任國璽傳。存者由榔與其屬二十五人。十二月，大兵臨緬，白文選自木邦降，定國走景線，緬人以由榔父子送軍前。明年四月，死於雲南。六月，李定國卒，其子嗣興等降。</p>
<p id="p39"><a class="gg-link" href="#p39" onclick="return changeColor(this);"></a>永思王常溥，神宗第八子。生二歲殤。</p>
<p id="p40"><a class="gg-link" href="#p40" onclick="return changeColor(this);"></a>光宗七子。王太后生熹宗、簡王由㰒。王選侍生齊王由楫。李選侍生懷王由模。劉太后生莊烈皇帝。定懿妃生湘王由栩。敬妃生惠王由橏。</p>
<p id="p41"><a class="gg-link" href="#p41" onclick="return changeColor(this);"></a>簡懷王由㰒，光宗第二子。生四歲殤。</p>
<p id="p42"><a class="gg-link" href="#p42" onclick="return changeColor(this);"></a>齊思王由楫，光宗第三子。生八歲殤。</p>
<p id="p43"><a class="gg-link" href="#p43" onclick="return changeColor(this);"></a>懷惠王由模，光宗第四子。生五歲殤。</p>
<p id="p44"><a class="gg-link" href="#p44" onclick="return changeColor(this);"></a>湘懷王由栩，光宗第六子。</p>
<p id="p45"><a class="gg-link" href="#p45" onclick="return changeColor(this);"></a>惠昭王由橏，光宗第七子。俱早殤。五王皆追加封諡。</p>
<p id="p46"><a class="gg-link" href="#p46" onclick="return changeColor(this);"></a>熹宗三子。懷冲太子慈然，不詳其所生母。皇貴妃范氏生悼懷太子慈焴。容妃任氏生獻懷太子慈炅。</p>
<p id="p47"><a class="gg-link" href="#p47" onclick="return changeColor(this);"></a>懷冲太子慈然，熹宗第一子。</p>
<p id="p48"><a class="gg-link" href="#p48" onclick="return changeColor(this);"></a>悼懷太子慈焴，熹宗第二子。</p>
<p id="p49"><a class="gg-link" href="#p49" onclick="return changeColor(this);"></a>獻懷太子慈炅，熹宗第三子。與懷冲、悼懷皆殤。</p>
<p id="p50"><a class="gg-link" href="#p50" onclick="return changeColor(this);"></a>莊烈帝七子。周皇后生太子慈烺、懷隱王慈烜、定王慈炯。田貴妃生永王慈炤、悼靈王慈煥、悼懷王及皇七子。</p>
<p id="p51"><a class="gg-link" href="#p51" onclick="return changeColor(this);"></a>太子慈烺，莊烈帝第一子。崇禎二年二月生，九月立為皇太子。十年預擇東宮侍班講讀官，命禮部尚書姜逢元，詹事姚明恭，少詹王鐸、屈可伸侍班；禮部侍郎方逢年，諭德項煜，修撰劉理順，編修吳偉業、楊廷麟、林曾志講讀；編修胡守恒、楊士聰校書。十一年二月，太子出閤。十五年正月開講，閣臣條上講儀。七月改慈慶宮為端本宮。慈慶，懿安皇后所居也。時太子年十四，議明歲選婚，故先為置宮，而移懿安后於仁壽殿。既而以寇警暫停。京師陷，賊獲太子，偽封宋王。及賊敗西走，太子不知所終。由崧時，有自北來稱太子者，驗之，以為駙馬都尉王昺孫王之明者偽為之，繫獄中，南京士民譁然不平。袁繼咸及劉良佐、黃得功輩皆上疏爭。左良玉起兵亦以救太子為名。一時真偽莫能知也。由崧既奔太平，南京亂兵擁王之明立之。越五日，降於我大清。</p>
<p id="p52"><a class="gg-link" href="#p52" onclick="return changeColor(this);"></a>懷隱王慈烜，莊烈帝第二子。殤。</p>
<p id="p53"><a class="gg-link" href="#p53" onclick="return changeColor(this);"></a>定王慈炯，莊烈帝第三子。崇禎十四年六月諭禮臣：「朕第三子，年已十齡，敬遵祖制，宜加王號。但既受冊封，必具冕服，而會典開載，年十二或十五始行冠禮。十齡受封加冠，二禮可並行乎？」於是禮臣歷考經傳及本朝典故以奏。定於是歲冊封，越二年行冠禮。九月封為定王。十一月選新進士為檢討，國子助教等官為待詔，充王講讀官，以兩殿中書充侍書。十七年，京師陷，不知所終。</p>
<p id="p54"><a class="gg-link" href="#p54" onclick="return changeColor(this);"></a>永王慈炤，莊烈帝第四子。崇禎十五年三月封永王。賊陷京師，不知所終。</p>
<p id="p55"><a class="gg-link" href="#p55" onclick="return changeColor(this);"></a>悼靈王慈煥，莊烈帝第五子。生五歲而病，帝視之，忽云：「九蓮菩薩言，帝待外戚薄，將盡殤諸子。」遂薨。九蓮菩薩者，神宗母，孝定李太后也。太后好佛，宮中像作九蓮座，故云。帝念王靈異，封為孺孝悼靈王玄機慈應真君，命禮臣議孝和皇太后、莊妃、懿妃道號。禮科給事中李焻言：「諸后妃祀奉先殿，不可崇邪教以亂徽稱。」不聽。十六年十二月，改封宣顯慈應悼靈王，去「真君」號。</p>
<p id="p56"><a class="gg-link" href="#p56" onclick="return changeColor(this);"></a>悼懷王，莊烈帝第六子，生二歲殤。第七子，生三歲殤。名俱無考。</p>
<p id="p57"><a class="gg-link" href="#p57" onclick="return changeColor(this);"></a>贊曰：有明諸藩，分封而不錫土，列爵而不臨民，食祿而不治事。蓋矯枉鑒覆，所以杜漢、晉末大之禍，意固善矣。然徒擁虛名，坐縻厚祿，賢才不克自見，知勇無所設施。防閑過峻，法制日增。出城省墓，請而後許，二王不得相見。藩禁嚴密，一至於此。當太祖時，宗藩備邊，軍戎受制，贊儀疎屬，且令遍歷各國，使通親親。然則法網之繁，起自中葉，豈太祖衆建屏藩初計哉！</p>
</div>
<!-- end .main --></div>
<!-- end #main --></div>
</div>
</body></html>