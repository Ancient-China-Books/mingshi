<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-明史-卷一百六十九‧列傳第五十七 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷一百六十九 ‧ 列傳第五十七</h1>
<hr/>
<p class="style11">高穀　胡濙　王直</p>
<p>高穀，字世用，揚州興化人。永樂十三年進士。選庶吉士，授中書舍人。仁宗即位，改春坊司直郎，尋遷翰林侍講。英宗即位，開經筵，楊士奇薦穀及苗衷、馬愉、曹鼐四人侍講讀。正統十年由侍講學士進工部右侍郎，入內閣典機務。景泰初，進尚書，兼翰林學士，掌閣務如故。英宗將還，奉迎禮薄。千戶龔遂榮投書於穀，具言禮宜從厚，援唐肅宗迎上皇故事。穀袖之入朝，徧示廷臣曰：「武夫尚知禮，況儒臣乎！」衆善其言。胡濙、王直欲以聞。穀曰：「迎復議上，上意久不決。若進此書，使上知朝野同心，亦一助也。」都御史王文不可。已而言官奏之。詰所從得，穀對曰：「自臣所。」因抗章懇請如遂榮言。帝雖不從，亦不之罪。二年進少保、東閣大學士。易儲，加太子太傅，給二俸。應天、鳳陽災，命祀三陵，振貧民。七年進謹身殿大學士，仍兼東閣。內閣七人，言論多齟齬。穀清直，持議正。王文由穀薦，數擠穀。穀屢請解機務，不許。都給事中林聰忤權要論死，穀力救，得薄譴。陳循及文搆考官劉儼、黃諫，帝命禮部會穀覆閱試卷。穀力言儼等無私，且曰：「貴胄與寒士競進，已不可，況不安義命，欲因此搆考官乎？」帝乃賜循、文子中式，惟黜林挺一人，事得已。英宗復位，循、文等皆誅竄，穀謝病。英宗謂穀長者，語廷臣曰：「穀在內閣議迎駕及南內事，嘗左右朕。其賜金帛襲衣，給驛舟以歸。」尋復賜敕獎諭。穀既去位，杜門絕賓客。有問景泰、天順間事，輒不應。天順四年正月卒，年七十。穀美丰儀，樂儉素，位至台司，敝廬瘠田而已。成化初，贈太保，諡文義。</p>
<p>胡濙，字源潔，武進人。生而髮白，彌月乃黑。建文二年舉進士，授兵科給事中。永樂元年遷戶科都給事中。惠帝之崩於火，或言遯去，諸舊臣多從者，帝疑之。五年遣濙頒御製諸書，幷訪仙人張邋遢，徧行天下州郡鄉邑，隱察建文帝安在。濙以故在外最久，至十四年乃還。所至，亦間以民隱聞。母喪乞歸，不許，擢禮部左侍郎。十七年復出巡江、浙、湖、湘諸府。二十一年還朝，馳謁帝於宣府。帝已就寢，聞濙至，急起召入。濙悉以所聞對，漏下四鼓乃出。先濙未至，傳言建文帝蹈海去，帝分遣內臣鄭和數輩浮海下西洋，至是疑始釋。皇太子監國南京，漢王為飛語謗太子。帝改濙官南京，因命廉之。濙至，密疏馳上監國七事，言誠敬孝謹無他，帝悅。</p>
<p>仁宗即位，召為行在禮部侍郎。濙陳十事，力言建都北京非便，請還南都，省南北轉運供億之煩。帝皆嘉納。既聞其嘗有密疏，疑之，不果召。轉太子賓客，兼南京國子祭酒。宣宗即位，仍遷禮部左侍郎。明年來朝，乃留行在禮部，尋進尚書。漢王反，與楊榮等贊親征。事平，賚予甚厚。明年賜第長安右門外，給閽者二人，賜銀章四。生辰，賜宴其第。四年命兼理詹事府事。六年，張本卒，又兼領行在戶部。時國用漸廣，濙慮度支不足。蠲租詔下，輒沮格。帝嘗切戒之，然眷遇不少替。嘗曲宴濙及楊士奇、夏原吉、蹇義，曰：「海內無虞，卿等四人力也。」</p>
<p>英宗即位，詔節冗費。濙因奏減上供物，及汰法王以下番僧四五百人，浮費大省。正統五年，山西災，詔行寬卹，既而有採買物料之命。濙上疏言詔旨宜信。又言軍旗營求差遣，因而擾民，宜罷之。皆報可。行在禮部印失，詔弗問，命改鑄。已，又失，被劾下獄。未幾，印獲，復職。九年，年七十，乞致仕，不許。英宗北狩，羣臣聚哭於朝，有議南遷者。濙曰：「文皇定陵寢於此，示子孫以不拔之計也。」與侍郎于謙合，中外始有固志。</p>
<p>景帝即位，進太子太傅。楊善使也先，濙言上皇蒙塵久，宜附進服食，不報。上皇將還，命禮部具奉迎儀。濙等議遣禮部迎於龍虎臺，錦衣具法駕迎居庸關，百司迎土城外，諸將迎教場門，上皇自安定門入，進東安門，於東上北門南面坐，皇帝謁見畢，百官朝見，上皇入南城大內。議上，傳旨以一轎二馬迎於居庸關，至安定門易法駕，餘如奏。給事中劉福等言禮太薄，帝報曰：「朕尊大兄為太上皇帝，尊禮無加矣。福等顧云太薄，其意何居？禮部其會官詳察之。」濙等言：「諸臣意無他，欲陛下篤親親耳。」帝曰：「昨得太上皇書，具言迎駕之禮宜從簡損，朕豈得違之。」羣臣乃不敢言。會千戶龔遂榮為書投大學士高穀，言奉迎宜厚，具言唐肅宗迎上皇故事。穀袖之以朝，與王直等共觀之。直與濙欲聞之帝，為都御史王文所阻，而給事中葉盛竟以聞。盛同官林聰復劾直、濙、穀等，皆股肱大臣，有聞必告，不宜偶語竊議。有詔索書。濙等因以書進，且言：「肅宗迎上皇典禮，今日正可倣行。陛下宜躬迎安定門外，分遣大臣迎龍虎臺。」帝不悅曰：「第從朕命，無事紛更。」上皇至，居南城宮。濙請帝明年正旦率羣臣朝延安門，不許。上皇萬壽節，請令百官拜賀延安門，亦不許。三年正月與王直並進少傅。易太子，加兼太子太師。王文惡林聰，文致其罪，欲殺之。濙不肯署，遂稱疾，數日不朝。帝使興安問疾。對曰：「老臣本無疾，聞欲殺林聰，殊驚悸耳。」聰由是得釋。</p>
<p>英宗復位，力疾入朝，遂求去。賜璽書、白金、楮幣、襲衣，給驛，官其一子錦衣，世鎮撫。濙歷事六朝，垂六十年，中外稱耆德。及歸，有三弟，年皆七十餘，鬚眉皓白，燕聚一堂，因名之曰壽愷。又七年始卒，年八十九。贈太保，諡忠安。濙節儉寬厚，喜怒不形於色，能以身下人。在禮部久，表賀祥瑞，以官當首署名，人因謂其性善承迎。南城人龔謙多妖術，濙薦為天文生，又薦道士仰彌高曉陰陽兵法，使守邊，時頗譏之。</p>
<p>王直，字行儉，泰和人。父伯貞，洪武十五年以明經聘至京。時應詔者五百餘人，伯貞對第一。授試僉事，分巡廣東雷州。復呂塘廢渠，清鹽法。會罷分巡官，召還為戶部主事。以父喪服闋，不時起，謫居安慶。建文初，復以薦知瓊州。崖州黎相仇殺，以反聞，且用兵。伯貞捕其首惡，兵遂罷。瓊田歲常三穫，以賦軍，軍不時受，俟民乏，乃急斂以要利。伯貞為立期，三輸之，弊始絕。居數年，大治，流民占籍者萬餘。憂歸，卒於家。直幼而端重，家貧力學。舉永樂二年進士，改庶吉士，與曾棨、王英等二十八人同讀書文淵閣。帝善其文，召入內閣，俾屬草。尋授修撰。歷事仁宗、宣宗，累遷少詹事兼侍讀學士。</p>
<p>正統三年，宣宗實錄成，進禮部侍郎，學士如故。五年出涖部事，尚書胡濙悉以部政付之，直處之若素習者。八年正月代郭璡為吏部尚書。十一年，戶部侍郎奈亨附王振，搆郎中趙敏，詞連直及侍郎曹義、趙新，並下獄。三法司廷鞫，論亨斬，直等贖徒。帝宥直、義，奪亨、新俸。帝將親征也先，直率廷臣力諫曰：「國家備邊最為謹嚴。謀臣猛將，堅甲利兵，隨處充滿，且耕且守，是以久安。今敵肆猖獗，違天悖理，陛下但宜固封疆，申號令，堅壁清野，蓄銳以待之，可圖必勝，不必親御六師，遠臨塞下。況秋暑未退，旱氣未回，青草不豐，水泉猶塞，士馬之用未充，兵凶戰危，臣等以為不可。」帝不從，命直留守。王師覆於土木，大臣羣請太后立皇子為皇太子，命郕王攝政。已，勸王即位，以安反側。時變起倉卒，朝臣議屢上，皆直為首。而直自以不如于謙，每事推下之，雍容鎮率而已。加太子太保。</p>
<p>景泰元年，也先使使議和，且請還上皇，下禮部議未決。直率羣臣上言曰：「太上皇惑細人言，輕身一出，至於蒙塵。陛下宵衣旰食，徵天下兵，與羣臣兆姓同心僇力，期滅此朝食，以雪不共戴天之恥。迺者天誘其衷，也先有悔心之萌，而來求成於我，請還乘輿，此轉禍為福之機也。望陛下俯從其請，遣使往報，因察其誠偽而撫納之，奉太上皇以歸，少慰祖宗之心。陛下天位已定，太上皇還，不復涖天下事，陛下第崇奉之，則天倫厚而天眷益隆，誠古今盛事也。」帝曰：「卿等言良然。但前後使者五輩往，終不得要領。今復遣使，設彼假送駕為名，來犯京師，豈不為蒼生患。賊詐難信，其更議之。」已而瓦剌別部阿剌使復至，胡濙等復以為言。於是帝御文華殿門，召諸大臣及言官諭以宜絕狀。直對曰：「必遣使，毋貽後悔。」帝不悅。于謙前為解，帝意釋。羣臣既退，太監興安匍匐出呼曰：「若等固欲遣使，有文天祥、富弼其人乎？」直大言曰：「廷臣惟天子使，既食其祿，敢辭難乎！」言之再，聲色愈厲。安語塞，乃議遣使，命李實、羅綺往。既行，而瓦剌可汗脫脫不花及也先使先後至，將遣歸。使者謂館伴曰：「中國關外十四城皆為我有。前阿剌知院使來，尚遣人偕往。今亦必得大臣同行，庶有濟。」胡濙以聞，下廷議。直等固請，乃遣楊善等報之。比實還，又以也先使至，具言也先欲和狀。直與寧陽侯陳懋等上疏，請更遣使齎禮幣往迎上皇，不許。復上疏曰：「臣等與李實語，具得彼中情事。其所需衣物資斧者，上皇言也，而奉迎車駕，也先意也。昨者脫脫不花及阿剌知院使來，皆有報使，今也先使以迎請為辭，乃不遣使與偕，是疑敵而召兵也。」又不許。已而實自言於帝。帝第報也先書，就令楊善迎歸而已。直等復上言：「今北使已發，願本上皇之心，順臣民之願，因彼悔心，遣使往報，以圖迎復，此不待計而決者也。不然，衆志難犯，違天不祥，彼將執為兵端，邊事益棘，京師亦不得高枕臥矣。」帝乃命羣臣擇使，直與陳懋等請仍遣實。報曰：「候善歸議之。」御史畢鑾等復上疏，力言：「就令彼以詐來，我以誠往，萬一不測，則我之兵力固在。」帝終不聽。已而善竟奉上皇還。</p>
<p>二年，也先遣使入貢，且請答使。直屢疏言：「邊備未修，芻糧未積，瘡痍未復，宜如其請。遣使往以觀虛實，開導其善。」不許。無何，也先遣騎入塞，以報使為辭。直與羣臣復請之，卒不許。直等乃上疏言：「陛下銳意治兵，為戰守計，真大有為之主。然使命不通，難保其不為寇。宜敕沿邊守臣，發兵遊徼，有警則入保，無事則力耕。陛下於機務之暇，時召京營總督、總兵，詢以方略，誠接而禮貌之，信賞罰以持其後，斯戰守可言也。」帝曰「善」。</p>
<p>明年正月進少傅。帝欲易太子，未發。會思明土知府黃𤣾以為請。帝喜，下禮部議。胡濙唯唯，文武諸臣議者九十一人當署名，直有難色。陳循濡筆強之，乃署，竟易皇太子。直進兼太子太師，賜金幣加等。頓足歎曰：「此何等大事，乃為一蠻酋所壞，吾輩愧死矣。」景帝疾亟，直、濙等會諸大臣臺諫，請復立沂王為皇太子，推大學士商輅草疏。未上，而石亨、徐有貞等奪門迎上皇復位，殺王文等。疏草留姚夔所，嘗出以示郎中陸昶，歎曰：「是疏不及進，天也。」直遂乞休。賜璽書、金綺、楮幣，給驛歸。</p>
<p>直為人方面修髯，儀觀甚偉。性嚴重，不苟言笑。及與人交，恂恂如也，在翰林二十餘年，稽古代言編纂紀注之事，多出其手。與金谿王英齊名，人稱「二王」，以居地目直曰「東王」，英曰「西王」。直以次當入閣，楊士奇不欲也。及長吏部，益廉慎。時初罷廷臣薦舉方面大吏，專屬吏部。直委任曹郎，嚴抑奔競。凡御史巡方歸者，必令具所屬賢否以備選擢，稱得人。其子䆅為南國子博士，考績至部，文選郎欲留侍直，直不可，曰：「是亂法自我始也。」朝廷以直老，命何文淵為尚書佐之。文淵去，又命王翺，部遂有二尚書。直為尚書十四年，年益高，名德日益重。帝優禮之，免其常朝。比家居，嘗從諸佃僕耕蒔，擊鼓歌唱。諸子孫更迭舉觴上壽，直歎曰：「曩者西楊抑我，令不得共事，然使我在閣，今上復辟，當不免遼陽之行，安得與汝曹為樂哉！」天順六年卒，年八十四。贈太保，諡文端。䆅仕至翰林檢討，亦以學行稱。曾孫思，自有傳。</p>
<p>贊曰：高穀之清直，胡濙之寬厚，王直之端重，蓋皆有大臣之度焉。當英、景之間，國勢初更，人心觀望，執政任事之臣多阿意取容。而穀、濙惓惓於迎駕之儀，直侃侃於遣使之請，皆力持正議，不隨衆俛仰，故能身負碩望，始終一節，可謂老成人矣。</p>
<hr/>
</div>
<!-- end .main --></div>
<!-- end #main --></div>
</div>
</body></html>