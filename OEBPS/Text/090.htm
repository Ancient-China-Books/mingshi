<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-明史-卷九十‧志第六十六 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷九十 ‧ 志第六十六</h1>　
     <span class="style11">兵二</span>
<hr/>
<p class="style11">衞所　班軍</p>
<p>太祖下集慶路為吳王，罷諸翼統軍元帥，置武德、龍驤、豹韜、飛熊、威武、廣武、興武、英武、鷹揚、驍騎、神武、雄武、鳳翔、天策、振武、宣武、羽林十七衞親軍指揮使司。革諸將襲元舊制樞密、平章、元帥、總管、萬戶諸官號，而覈其所部兵五千人為指揮，千人為千戶，百人為百戶，五十人為總旗，十人為小旗。天下既定，度要害地，係一郡者設所，連郡者設衞。大率五千六百人為衞，千一百二十人為千戶所，百十有二人為百戶所。所設總旗二，小旗十，大小聯比以成軍。其取兵，有從征，有歸附，有謫發。從征者，諸將所部兵，既定其地，因以留戍。歸附，則勝國及僭偽諸降卒。謫發，以罪遷隸為兵者。其軍皆世籍。此其大略也。</p>
<p>洪武三年陞杭州、江西、燕山、青州四衞為都衞，復置河南、西安、太原、武昌四都衞。四年造用寶金符及調發走馬符牌。用寶符為小金牌二，中書省、大都督府各藏其一。有詔發兵，省府以牌入，內府出寶用之。走馬符牌，鐵為之，共四十，金字、銀字者各半，藏之內府。有急務調發，使者佩以行。尋改為金符。凡軍機文書，自都督府、中書省長官外，不許擅奏。有詔調軍，省、府同覆奏，然後納符請寶。五年置親王護衞指揮使司，每府三護衞，衞設左、右、中、前、後五所；所，千戶二，百戶十。圍子手所二；所，千戶一。七年申定兵衞之政，征調則統於諸將，事平則散歸各衞。</p>
<p>八年改在京留守都衞為留守衞指揮使司，在外都衞為都指揮使司，凡十三：北平、陝西、山西、浙江、江西、山東、四川、福建、湖廣、廣東、廣西、遼東、河南。又行都指揮使司二：甘州、大同。俱隸大都督府。九年選公、侯、都督、各衞指揮嫡長次子為散騎、參侍舍人，隸都督府，充宿衞，或署各衞所事。十三年，丞相胡惟庸謀反誅，革中書省，因改大都督府為五，分統諸軍司衞所。明年復置中都留守司及貴州、雲南都指揮使司。十五年三月頒軍法定律。十六年詔各都司上衞所城池水陸地里圖。二十年置大寧都指揮使司。是年，命兵部置軍籍勘合，載從軍履歷、調補衞所年月、在營丁口之數，給內外衞所軍士，而藏其副於內府。三十年定武官役軍之制：指揮、同知、僉事四，千戶三，百戶、鎮撫二，皆取正軍，三日一番上，下直歸伍操練。衞所直廳六，守門二，守監四，守庫一，皆任老軍，歲一更。</p>
<p>建文帝嗣位，置河北都司、湖廣行都司。文皇入立，皆罷之，而陞燕山三護衞為親軍，並建文時所立孝陵衞，皆不隸五府。後諸陵設衞皆如之。移山西行都司所屬諸衞軍於北平，設衞屯種。永樂元年罷北平都司，設留守行後軍都督府，遷大寧都司於保定。明年更定衞所屯守軍士。臨邊險要者，守多於屯。在內平僻，或地雖險要而運輸難至者，皆屯多於守。七年置調軍勘合，以勇、敢、鋒、銳、神、奇、精、壯、強、毅、克、勝、英、雄、威、猛十六字，編百號。制敕調軍及遣將，比號同，方准行。十八年，北京建，在南諸衞多北調。宣德五年從平江伯陳瑄言，以衞官職漕運，東南之卒由是困。八年減衞軍餘丁，正軍外每軍留一，餘悉遣歸。已，復以幼軍備操者不足，三丁至七八丁者選一，餘聽治生，給軍裝。正軍有故，即令補伍，毋再勾攝。</p>
<p>當是時，都指揮使與布、按並稱三司，為封疆大吏。而專閫重臣，文武亦無定職，世猶以武為重，軍政修飭。正德以來，軍職冒濫，為世所輕。內之部科，外之監軍、督撫，疊相彈壓，五軍府如贅疣，弁帥如走卒。總兵官領敕於兵部，皆跽，間為長揖，即謂非體。至於末季，衞所軍士，雖一諸生可役使之。積輕積弱，重以隱占、虛冒諸弊，至舉天下之兵，不足以任戰守，而明遂亡矣。</p>
<p>崇禎三年，范景文以兵部侍郎守通州，上言：「祖制，邊腹內外，衞所棊置，以軍隸衞，以屯養軍。後失其制，軍外募民為兵，屯外賦民出餉，使如鱗尺籍，不能為衝鋒之事，幷不知帶甲之人。陛下百度振刷，豈可令有定之軍數付之不可問，有用之軍糈投之不可知？」因條上清覈數事，不果行。</p>
<p>初，洪武二十六年定天下都司衞所，共計都司十有七，留守司一，內外衞三百二十九，守禦千戶所六十五。及成祖在位二十餘年，多所增改。其後措置不一，今區別其名於左，以資考鏡。</p>
<p>上十二衞<span class="style7">金吾前衞　金吾後衞　羽林左衞　羽林右衞　府軍衞　府軍左衞　府軍右衞　府軍前衞　府軍後衞　虎賁左衞　錦衣衞　旂手衞</span></p>
<p>五軍都督府所屬衞所</p>
<p>　　左軍都督府在京<span class="style7">凡本府在京屬衞，曾經永樂十八年調守北京者，各註其下曰「調北京」，其年月不重出。後四府同。　留守左衞調北京　鎮南衞調北京　水軍左衞　驍騎右衞調北京　龍虎衞調北京　英武衞　瀋陽左衞調北京瀋陽右衞調北京</span>　在外浙江都司<span class="style7">杭州前衞　杭州右衞　台州衞　寧波衞　處州衞　紹興衞　海寧衞　昌國衞　溫州衞　臨山衞　松門衞　金鄉衞　定海衞　海門衞　盤石衞　觀海衞　海寧千戶所　衢州千戶所　嚴州千戶所　湖州千戶所　</span>遼東都司<span class="style7">定遼左衞　定遼右衞　定遼中衞　定遼前衞　定遼後衞　鐵嶺衞　東寧衞　瀋陽中衞　海州衞　蓋州衞　金州衞　復州衞　義州衞　遼海衞　三萬衞　廣寧左屯衞　廣寧右屯衞　廣寧前屯衞　廣寧後屯衞　廣寧中護衞後改為屯衞　</span>山東都司<span class="style7">青州左護衞後為天津右衞　青州護衞革　兗州護衞革　兗州左護衞後為臨清衞　登州衞　青州左衞　萊州衞　寧海衞　濟南衞　平山衞　德州衞後改屬後府　樂安千戶所後改名武定，屬後府　膠州千戶所　諸城千戶所　滕縣千戶所</span></p>
<p>　　右軍都督府在京<span class="style7">虎賁右衞調北京　留守右衞調北京　水軍右衞　武德衞調北京　廣武衞</span>　在外雲南都司<span class="style7">雲南左衞　雲南右衞　雲南前衞　大理衞　楚雄衞　臨安衞　景東衞　曲靖衞　金齒衞　洱海衞　蒙化衞　馬隆衞改雲南右護衞，革　平夷衞　越州衞　六涼衞　鶴慶千戶所革</span>　貴州都司<span class="style7">貴州衞　永寧衞　普定衞　平越衞　烏撒衞　普安衞　層臺衞革　赤水衞　威清衞　興隆衞　新添衞　清平衞　平壩衞　安莊衞　龍里衞　安南衞　都勻衞　畢節衞　黃平千戶所　</span>四川都司<span class="style7">成都左護衞　成都右護衞後為龍虎左衞，隸南京左府　成都中護衞後為豹韜左衞，隸南京前府　成都左衞革　成都右衞　成都前衞　成都後衞　成都中衞　寧川衞　茂州衞　建昌衞後屬行都司　重慶衞　敍南衞　蘇州衞後為寧番衞，屬行都司，革　瀘州衞　松潘軍民指揮使司　巖州衞革　青川千戶所　威州千戶所　大渡河千戶所　</span>陝西都司<span class="style7">西安左護衞後為神武右衞　西安右護衞　西安中護衞後為神武前衞　西安左衞　西安右衞改西安中護衞　西安前衞　西安後衞　華山衞改西安左護衞，又改神武右衞　泰山衞改西安右護衞　延安衞　綏德衞　平涼衞　慶陽衞　寧夏衞　臨洮衞　鞏昌衞　西寧衞後屬行都司　漢中衞　　涼州衞後屬行都司　莊浪衞後屬行都司　蘭州衞　秦州衞　岷州軍民指揮使司　洮州衞　河州軍民指揮使司　甘肅衞後為甘州後衞　山丹衞後屬行都司　永昌衞後屬行都司　鳳翔千戶所　金州千戶所　寧夏中護衞　西河中護衞後改雲南中護衞，革</span>　廣西都司<span class="style7">桂林左衞後為廣西護衞　桂林右衞　桂林中衞　南寧衞　柳州衞　馴象衞　梧州千戶所</span></p>
<p>　　中軍都督府在京<span class="style7">留守中衞調北京　神策衞調北京　廣洋衞　應天衞調北京　和陽衞調北京　牧馬千戶所調北京　</span>在外直隸<span class="style7">揚州衞　和州衞後改為寧夏中屯衞，革　高郵衞　淮安衞　鎮海衞　滁州衞　太倉衞　泗州衞　壽州衞　邳州衞　大河衞　沂州衞　金山衞　新安衞　蘇州衞　儀真衞　徐州衞　安慶衞　宿州千戶所</span>　中都留守司<span class="style7">鳳陽右衞　鳳陽中衞　皇陵衞　鳳陽衞　留守左衞　留守中衞　長淮衞　懷遠衞　洪塘千戶所</span>　河南都司<span class="style7">歸德衞後屬中府　陳州衞　弘農衞　汝寧衞後改千戶所，屬中府　潼關衞後屬中府　河南衞　睢陽衞　宣武衞　信陽衞　彰德衞　武平衞後屬中府　南陽衞　寧國衞後為涿鹿衞，後屬後府　懷慶衞　寧山衞後屬後府　潁州衞　安吉衞後為通州衞親軍　潁上千戶所　河南左護衞　河南中護衞　河南右護衞，三護衞後幷彭城衞</span></p>
<p>　　前軍都督府在京<span class="style7">天策衞後分為保安衞及保安右衞　龍驤衞調北京　豹韜衞調北京　龍江衞後改為龍江左衞　飛熊衞調北京</span>　在外直隸<span class="style7">九江衞</span>　湖廣都司<span class="style7">武昌衞　武昌左衞　黃州衞　永州衞　岳州衞　蘄州衞　施州衞　長沙護衞革　辰州衞　安陸衞後屬行都司，改承天衞　襄陽衞　襄陽護衞後俱屬行都司　常德衞　沅州衞　寶慶衞　沔陽衞後屬興都留守司　長沙衞　茶陵衞　衡州衞　瞿塘衞後屬行都司　鎮遠衞　平溪衞　清浪衞　偏橋衞　五開衞　九溪衞　荊州左護衞後為荊州左衞，屬行都司，改顯陵衞　荊州中護衞革　靖州衞　永定衞　郴州千戶所　夷陵千戶所後屬行都司　桂陽千戶所　德安千戶所後改屬興都留守司　忠州千戶所後屬行都司　安福千戶所　道州千戶所革　大庸千戶所　西平千戶所革　麻寮千戶所　枝江千戶所後屬行都司　武岡千戶所　崇山千戶所革　長寧千戶所後屬行都司　武昌左、右、中三護衞左改東昌衞，右改徐州左衞，中改武昌護衞。</span>　福建都司<span class="style7">福州中衞福州左衞　福州右衞　興化衞　泉州衞　漳州衞　福寧衞　鎮東衞　平海衞　永寧衞　鎮海衞</span>　福建行都司<span class="style7">建寧左衞　建寧右衞　建陽衞革　延平衞　邵武衞　汀州衞　將樂千戶所</span>　江西都司<span class="style7">南昌左衞　南昌前衞　袁州衞　贛州衞　吉安衞後為千戶所　饒州千戶所　安福千戶所　會昌千戶所　永新千戶所　南安千戶所　建昌千戶所　撫州千戶所　鉛山千戶所　廣信千戶所</span>　廣東都司<span class="style7">廣州前衞　廣州左衞　廣州右衞　南海衞　潮州衞　雷州衞　海南衞　清遠衞　惠州衞　肇慶衞　廣州後衞　程鄉千戶所　高州千戶所　廉州千戶所後為廉州衞　萬州千戶所　儋州千戶所　崖州千戶所　南雄千戶所　韶州千戶所　德慶千戶所　新興千戶所　陽江千戶所　新會千戶所　龍川千戶所</span></p>
<p>　　後軍都督府在京<span class="style7">橫海衞　鷹揚衞　興武衞調北京　江陰衞　蒙古左衞革　蒙古右衞革</span>　在外北平都司<span class="style7">燕山左衞　燕山右衞　燕山前衞　大興左衞　永清左衞　永清右衞　濟州衞　濟陽衞　彭城衞　通州衞已上俱改為親軍　薊州衞　密雲衞後為密雲後衞，屬後府　真定衞　永平衞　山海衞　遵化衞　居庸關千戶所後為隆慶衞已上俱屬後府</span>　北平行都司<span class="style7">後為大寧都司　大寧左衞　大寧右衞二衞後為營州左、右護衞，改延慶左、右衞　大寧中衞　大寧前衞　大寧後衞後為營州中護衞，改寬河衞　會州衞俱改調京衞已上俱屬後府　營州中護衞　興州中護衞革</span>　山西都司<span class="style7">太原左衞　太原右衞　太原前衞　振武衞　平陽衞　鎮西衞　潞州衞　蒲州千戶所　廣昌千戶所　沁州千戶所　寧化千戶所　鴈門千戶所</span>　山西行都司<span class="style7">大同左衞　大同右衞　大同前衞　蔚州衞　朔州衞</span>　北平三護衞<span class="style7">燕山左護衞　燕山右護衞　燕山中護衞俱為親軍</span>　山西三護衞<span class="style7">太原左護衞　太原右護衞　太原中護衞俱革</span></p>
<p>後定天下都司衞所，共計都司二十一，留守司二，內外衞四百九十三，守禦屯田羣牧千戶所三百五十九，儀衞司三十三，<span class="style7">自儀衞司以下，舊無，後以次漸添設。</span>宣慰使司二，招討使司二，宣撫司六，安撫司十六，長官司七十，<span class="style7">原五十九。</span>番邊都司衞所等四百七。<span class="style7">後作四百六十三。</span></p>
<p>親軍上二十二衞，舊制止十二衞，後增設金吾左以下十衞，俱稱親軍指揮使司，不屬五府。又設騰驤等四衞，亦係親軍，幷武功、永清、彭城及長陵等十五衞，俱不屬府。<span class="style7">金吾前衞　金吾後衞　羽林左衞　羽林右衞　府軍衞　府軍左衞　府軍右衞　府軍前衞　府軍後衞　虎賁左衞　錦衣衞　旗手衞已上舊為上十二衞　金吾左衞　金吾右衞　羽林前衞已上北平三護衞，洪武三十五年陞　燕山左衞　燕山右衞　燕山前衞　大興左衞　濟陽衞　濟州衞　通州衞舊為安吉衞已上北平都司七衞，永樂四年陞，俱為親軍　騰驤左衞　騰驤右衞舊為神武前衞　武驤左衞　武驤右衞已上四衞，宣德八年以各衞養馬軍士及神武前衞官軍開設　武功中衞洪武年間設　武功左衞宣德二年設　武功右衞宣德六年設　永清左衞　永清右衞　彭城衞已上北平三衞，改常山三護衞，宣德初復為本衞，又併河南三護衞多餘官軍於彭城衞　長陵衞舊為南京羽林右衞，永樂二十二年改　獻陵衞舊武成左衞，宣德元年改　景陵衞舊武成右衞，宣德十年改　裕陵衞舊武成前衞，天順八年改　茂陵衞舊武成後衞，成化二十三年改　泰陵衞舊忠義左衞，弘治十八年改　康陵衞舊義勇中衞，正德十六年改　永陵衞舊義勇左衞，嘉靖二十七年改　昭陵衞舊神武後衞，隆慶六年改　定陵衞　慶陵衞　德陵衞　奠靖千戶所嘉靖二十一年設　犧牲千戶所屬太常寺轄已上俱不屬五府</span></p>
<p>五軍都督府所屬衞所</p>
<p>　　左軍都督府在京<span class="style7">留守左衞　鎮南衞　驍騎右衞　龍虎衞　瀋陽左衞　瀋陽右衞俱南京舊制，永樂十八年分調</span>　在外浙江都司<span class="style7">杭州前衞　杭州後衞　台州衞　寧波衞　處州衞　紹興衞　海寧衞　昌國衞　溫州衞　臨山衞　松門衞　金鄉衞　海門衞　定海衞　盤石衞　觀海衞　海寧千戶所　衢州千戶所　嚴州千戶所　湖州千戶所　金華千戶所　澉浦千戶所　已下各所，舊無，後添設　乍浦千戶所　三江千戶所　定海後千戶所　定海中左千戶所　定海中中千戶所　瀝海千戶所　三山千戶所　大嵩千戶所　霩𩇐千戶所　龍山千戶所　石浦前千戶所　石浦後千戶所　爵谿千戶所　錢倉千戶所　水軍千戶所　新河千戶所　桃渚千戶所　健跳千戶所　隘頑千戶所　楚門千戶所　平陽千戶所　瑞安千戶所　海安千戶所　蒲門千戶所　壯士千戶所　沙園千戶所　蒲岐千戶所　寧村千戶所　新城千戶所舊有，後革</span>　遼東都司<span class="style7">定遼左衞　定遼右衞　定遼中衞　定遼前衞　定遼後衞　鐵嶺衞　東寧衞　瀋陽中衞　海州衞　蓋州衞　金州衞　復州衞　義州衞　遼海衞　三萬衞　廣寧左屯衞　廣寧右屯衞　廣寧中屯衞　廣寧前屯衞　廣寧後屯衞　廣寧衞已下添設　廣寧左衞　廣寧右衞　廣寧中衞　寧遠衞　撫順千戶所　蒲河千戶所　寧遠中左千戶所　寧遠中右千戶所　廣寧中前千戶所　廣寧中後千戶所　廣寧中左千戶所　金州中左千戶所　鐵嶺左右千戶所　鐵嶺中左千戶所　三萬前前千戶所　三萬後後千戶所　三萬中中千戶所　遼海中中千戶所　遼海右右千戶所　遼海前前千戶所　遼海後後千戶所　東寧中左千戶所</span>　山東都司<span class="style7">舊有青州左護衞，後改天津右衞。舊有貴州護衞，革。　登州衞　青州左衞　萊州衞　寧海衞　濟南衞　平山衞　安東衞已下添設　靈山衞　鰲山衞　大嵩衞　威海衞　成山衞　靖海衞　東昌衞　臨清衞　兗州左護衞，後改任城衞　濟寧衞舊武昌左護衞，後改　兗州護衞　膠州千戶所　諸城千戶所　滕縣千戶所　肥城千戶所已下添設　海陽千戶所　東平千戶所　寧津千戶所　雄崖千戶所　浮山前千戶所　福山中前千戶所　奇山千戶所　濮州千戶所　金山左千戶所　尋山後千戶所　百尺崖後千戶所　王徐寨前千戶所　夏河寨前千戶所　魯府儀衞司　德府儀衞司　涇府儀衞司　衡府儀衞司　德府羣牧所　涇府羣牧所　衡府羣牧所</span></p>
<p>　　右軍都督府在京<span class="style7">留守右衞　虎賁右衞　武德衞俱南京舊衞，永樂十八年分調</span>　在外直隸<span class="style7">宣州衞舊無，後設</span>　陝西都司<span class="style7">舊有階州衞、沙州衞、靈山千戶所，後俱革。　西安右護衞舊泰山衞改　西安左衞　西安前衞　西安後衞　延安衞　漢中衞　平涼衞　綏德衞　寧夏衞　慶陽衞　鞏昌衞　臨洮衞　蘭州衞　秦州衞　岷州衞舊軍民指揮使司，嘉靖二十四年添設岷州，四十年革，後存衞　河州衞舊軍民指揮使司　洮州衞　寧夏中護衞　甘州中護衞　安東中護衞　寧夏前衞已下各衞舊無，後設　寧夏中衞　寧夏中屯衞舊和州衞　寧夏左屯衞　寧夏右屯衞　寧羌衞　靖虜衞　固原衞　榆林衞　寧夏後衞以花馬池千戶所改　興安千戶所舊金州千戶所，萬曆十年改　鳳翔千戶所　禮店前千戶所已下各所舊設　沔縣千戶所　環縣千戶所　文縣千戶所　階州千戶所舊屬秦州衞，嘉靖二十二年改屬都司　靈州千戶所　西安千戶所　西固城千戶所　歸德千戶所　鎮羌千戶所　安邊千戶所　平虜千戶所　興武營千戶所　鎮戎千戶所　寧夏平虜千戶所　秦府儀衞司　慶府儀衞司　肅府儀衞司　韓府儀衞司　寧夏羣牧所　安東羣牧所　甘州羣牧所</span>　陝西行都司<span class="style7">洪武十二年添設　甘州左衞　甘州右衞　甘州中衞　甘州前衞　甘州後衞已上陝西甘肅衞分設　永昌衞　涼州衞　莊浪衞　西寧衞　山丹衞已上舊屬陝西都司　肅州衞　鎮番衞　鎮夷千戶所　古浪千戶所　高臺千戶所</span>　四川都司<span class="style7">舊有浦江關軍民千戶所，後革　成都左護衞　成都右衞　成都中衞　成都前衞　成都後衞　寧川衞　茂州衞　重慶衞　敍南衞　瀘州衞　利州衞舊無，後設　松潘衞舊為軍民指揮使司，後改　青川千戶所　保寧千戶所　威州千戶所　雅州千戶所　大渡河千戶所　廣安千戶所　灌縣千戶所已下各所後設　黔江千戶所　疊溪千戶所　建武千戶所　小河千戶所　蜀府儀衞司　壽府儀衞司革　壽府羣牧所革</span>　土官<span class="style7">天全六番招討使司屬都司　隴木頭長官司　靜州長官司　岳希蓬長官司已上屬茂州衞　石砫宣撫司　酉陽宣撫司已上屬重慶衞　石耶洞長官司　邑梅洞長官司已上屬酉陽宣撫司　占藏先結簇長官司　蠟匝簇長官司　白馬路簇長官司　山洞簇長官司　阿昔洞簇長官司　北定簇長官司　麥匝簇長官司　者多簇長官司　牟力簇長官司　班班簇長官司　祈命簇長官司　勒都簇長官司　色藏簇長官司　阿思簇長官司　思曩兒簇長官司　阿用簇長官司　潘斡寨長官司　八郎安撫司　阿角寨安撫司　麻兒匝安撫司　芒兒者安撫司已上俱屬松潘衞疊溪長官司　鬱即長官司已上屬疊溪千戶所</span>　四川行都司<span class="style7">舊無，後設。舊有建昌前衞，後革　建昌衞舊屬四川都司寧番衛舊為蘇州衛，屬四川都司已下添設　會川衞　鹽井衞　越巂衞　禮州後千戶所　禮州中中千戶所　建昌打沖河中前千戶所　德昌千戶所　迷易千戶所　鹽井打沖河中左千戶所　冕山橋後千戶所　鎮西後千戶所</span>　土官<span class="style7">昌州長官司　威龍長官司　普濟長官司俱屬建昌衞　馬喇長官司屬鹽井衞　邛部長官司屬越巂衞</span>　廣西都司<span class="style7">桂林右衞　桂林中衞　南寧衞　柳州衞　馴象衞　南丹衞已下添設　慶遠衞　潯州衞　奉議衞　廣西護衞　梧州千戶所　懷集千戶所　武緣千戶所　古田千戶所　貴縣千戶所　賀縣千戶所　全州千戶所　太平千戶所　象州千戶所　平樂千戶所　鬱林千戶所　賓州千戶所　來賓千戶所　富川千戶所　容縣千戶所　融縣千戶所　灌陽千戶所　河池千戶所　武宣千戶所　向武千戶所　五屯屯田千戶所　遷江屯田千戶所　靖江府儀衞司</span>　雲南都司<span class="style7">舊有鶴慶、通海二千戶所，革　雲南左衞　雲南右衞　雲南前衞　大理衞　楚雄衞　臨安衞　景東衞　曲靖衞　洱海衞　永昌衞舊為金齒軍民指揮使司　蒙化衞　平夷衞　越州衞　六涼衞　雲南中衞　雲南後衞已下後設　廣南衞　大羅衞　瀾滄衞以瀾滄軍民指揮使司改　騰衝衞以騰衝軍民指揮使司改　安寧千戶所　宜良千戶所　易門千戶所　楊林堡千戶所　十八寨千戶所　通海前前千戶所　通海右右千戶所　定遠千戶所　馬隆千戶所　姚安千戶所　姚安中屯千戶所　武定千戶所　木密關千戶所　鎮安千戶所舊為金齒千戶所，萬曆十三年改，駐守猛淋　鎮姚千戶所舊為永昌千戶所，萬曆十三年改，駐守老姚關　永平前前千戶所　永平後後千戶所　騰衝千戶所　新安千戶所　鳳梧千戶所</span>　土官<span class="style7">茶山長官司　潞江安撫司　鳳溪長官司　施甸長官司　鎮道安撫司　楊塘安撫司俱屬永昌衞　蠻莫安撫司　猛臉長官司　猛養長官司俱萬曆十三年改設</span>　貴州都司<span class="style7">舊有層臺、重安二千戶所，俱革。舊有平伐長官司，後隸貴陽府。舊有平浪、九名九姓獨山州二長官司，後隸都勻府。　貴州衞　永寧衞　普定衞　平越衞　烏撒衞　普安衞　赤水衞　威清衞　興隆衞　新添衞　清平衞　平壩衞　安莊衞　龍里衞　安南衞　都勻衞　畢節衞　貴州前衞舊無，後設　黃平千戶所　普市千戶所　重安千戶所　安龍千戶所　白撒千戶所　摩泥千戶所　關索嶺千戶所　阿落密千戶所　平夷千戶所　安南千戶所　樂民千戶所　七星關千戶所</span>　土官<span class="style7">新添長官司　小平伐長官司　把平寨長官司　丹平長官司　丹行長官司已上屬新添衞　楊義長官司屬平越衞　大平伐長官司屬龍里衞</span></p>
<p>　　中軍都督府在京<span class="style7">留守中衞　神策衞　應天衞　和陽衞俱南京舊衞，永樂十八年調　牧馬千戶所南京舊所調　蕃牧千戶所添設</span>　在外直隸<span class="style7">揚州衞　高郵衞　儀真衞　淮安衞　鎮海衞　滁州衞　徐州衞　蘇州衞　太倉衞　金山衞　新安衞　泗州　衞壽州衞　邳州衞　大河衞　沂州衞　安慶衞　宿州衞舊為千戶所　潼關衞已下舊屬河南都司　歸德衞　武平衞　鎮江衞已下添設　廬州衞　六安衞　徐州左衞　建陽衞　汝寧千戶所　松江中千戶所　青村中前千戶所　南匯嘴中後千戶所　嘉興中左千戶所在府　吳淞江千戶所　寶山千戶所　劉河堡中千戶所　崇明沙千戶所　興化千戶所　通州千戶所　泰州千戶所　鹽城千戶所　東海中千戶所　海州中前千戶所　莒州千戶所</span>　中都留守<span class="style7">司鳳陽衞　鳳陽中衞　鳳陽右衞　皇陵衞　留守左衞　留守中衞　長淮衞　懷遠衞　洪塘千戶所</span>　河南都司<span class="style7">舊有洛陽中護衞，後併汝州衞。　河南衞　弘農衞　陳州衞　睢陽衞　宣武衞　信陽衞　彰德衞　南陽衞　懷慶衞　潁川衞　南陽中護衞已下添設　汝州衞　潁上千戶所　禹州千戶所舊名鈞州，後改　嵩縣千戶所　衞輝前千戶所　林縣千戶所　鄧州前千戶所　唐縣右千戶所　周府儀衞司　唐府儀衞司　伊府儀衞司　趙府儀衞司　鄭府儀衞司　崇府儀衞司　徽府儀衞司　趙府羣牧所　鄭府羣牧所　崇府羣牧所　徽府羣牧所</span></p>
<p>　　前軍都督府在京<span class="style7">留守前衞　龍驤衞　豹韜衞俱南京舊衞，永樂十八年分調</span>　在外直隸<span class="style7">九江衞</span>　湖廣都司<span class="style7">舊有武昌右千戶所，革。　武昌衞　武昌左衞　黃州衞　永州衞　岳州衞　蘄州衞　施州衞　辰州衞　常德衞　沅州衞　寶慶衞　沔陽衞　長沙衞　衡州衞　茶陵衞　鎮遠衞　偏橋衞　清浪衞已上三衞在貴州境　平溪衞　五開衞　九溪衞　靖州衞　永定衞　寧遠衞已下添設　銅鼓衞　武昌護衞　襄陽護衞　郴州千戶所　麻寮千戶所　添平千戶所　安福千戶所　忠州千戶所在四川境　大庸千戶所　桂陽千戶所　武岡千戶所　澧州千戶所　寧溪千戶所　常寧千戶所　鎮溪千戶所　桃川千戶所　枇杷千戶所　錦田千戶所　寧遠千戶所　江華千戶所　城步千戶所　天柱千戶所　汶溪千戶所　宜章千戶所　廣安千戶所　大田千戶所　黎平千戶所　中潮千戶所　新化千戶所　新化亮寨千戶所　隆里千戶所已上五所在貴州境　平茶千戶所　平茶屯千戶所　銅鼓千戶所　楚府儀衞司　荊府儀衞司　雍府儀衞司　榮府儀衞司　岷府儀衞司　吉府儀衞司　荊府羣牧所　雍府羣牧所　榮府羣牧所　吉府羣牧所</span>　土官<span class="style7">永順軍民宣慰使司屬都司　臘惹洞長官司　麥著黃洞長官司　驢遲洞長官司　施溶溪長官司　白崖洞長官司　田家洞長官司已上屬永順宣慰司　保靖州軍民宣慰使司屬都司　五寨長官司　筸子坪長官司俱屬保靖宣慰司　施南宣撫司屬施州衞　東鄉五路安撫司屬施南宣撫司　把搖洞長官司　上愛茶峒長官司　下愛茶峒長官司　鎮遠蠻夷長官司　隆奉蠻夷長官司俱屬東鄉五路安撫司　忠孝安撫司屬施南　忠路安撫司屬施南　金峒安撫司屬施南　劍南長官司屬忠路　西坪蠻夷長官司屬金峒　散毛宣撫司屬施州衞　龍潭安撫司　大旺安撫司俱屬散毛　東流蠻夷長官司　臘璧峒蠻夷長官司俱屬大旺　忠建宣撫司屬施州衞　忠峒安撫司　高羅安撫司屬忠建　木冊長官司屬高羅　鎮南長官司　唐崖長官司　容美宣撫司俱屬施州衞　椒山瑪瑙長官司　五峰石寶長官司　水盡源通塔平長官司　石梁下峒長官司俱屬容美　桑植安撫司屬九溪　臻剖六洞橫波等處長官司屬鎮遠衞</span>　湖廣行都司<span class="style7">以湖廣都司衞所改設　荊州衞　荊州左衞　荊州右衞　瞿塘衞　襄陽衞　襄陽護衞　安陸衞　鄖陽衞　夷陵千戶所　德安千戶所　枝江千戶所　長寧千戶所　遠安千戶所　竹山千戶所　均州千戶所　房縣千戶所　忠州千戶所　遼府儀衞司　襄府儀衞司　興府儀衞司</span>　興都留守司<span class="style7">承天衞舊安陸衞，嘉靖十八年改　沔陽衞舊屬都司，嘉靖二十一年改　顯陵衞舊為荊州左衞，嘉靖十八年改　德安千戶所舊屬行都司，嘉靖二十一年改</span>　福建都司<span class="style7">福州中衞　福州左衞　福州右衞　興化衞　泉州衞　漳州衞　福寧衞　鎮東衞　平海衞　永寧衞　鎮海衞　大金千戶所已下添設　定海千戶所　梅花千戶所　萬安千戶所　莆禧千戶所　福全千戶所　金門千戶所　中左千戶所　高浦千戶所　浦城千戶所　六鰲千戶所　銅山千戶所　玄鍾千戶所　崇武千戶所　南詔千戶所　龍巖千戶所</span>　福建行都司<span class="style7">建寧左衞　建寧右衞　延平衞　邵武衞　汀州衞　將樂千戶所　武平千戶所已下添設　永安千戶所　上杭千戶所　浦城千戶所</span>　江西都司<span class="style7">南昌衞正德十六年，以左、前二衞幷改　袁州衞　贛州衞　吉安千戶所舊為衞　饒州千戶所　安福千戶所　會昌千戶所　永新千戶所　南安千戶所　建昌千戶所　撫州千戶所　鉛山千戶所　廣信千戶所　信豐千戶所　寧府儀衞司　淮府儀衞司　益府儀衞司　淮府羣牧所　益府羣牧所</span>　廣東都<span class="style7">司廣州前衞　廣州後衞　廣州左衞　廣州右衞　南海衞　潮州衞　雷州衞　海南衞　清遠衞　惠州衞　肇慶衞　廣海衞已下添設　碣石衞　神電衞　廉州衞舊千戶所　新會千戶所　韶州千戶所　南雄千戶所　龍川千戶所　程鄉千戶所　德慶千戶所　新興千戶所　陽江千戶所　高州千戶所　儋州千戶所　新寧千戶所　萬州千戶所　崖州千戶所　增城千戶所　東莞千戶所已下添設　大鵬千戶所　香山千戶所　連州千戶所　河源千戶所　長樂千戶所　平海千戶所　海豐千戶所　捷勝千戶所　甲子門千戶所　大城千戶所　海門千戶所　靖海千戶所　蓬州千戶所　澄海千戶所　廣寧千戶所　四會千戶所　陽春千戶所　海朗千戶所　雙魚千戶所　寧川千戶所　信宜千戶所　石城千戶所　永安千戶所　欽州千戶所　靈山千戶所　海康千戶所　樂民千戶所　海安千戶所　錦囊千戶所　清瀾千戶所　昌化千戶所　南山千戶所　瀧水千戶所　從化千戶所　封門千戶所　函口千戶所　富霖千戶所</span></p>
<p>　　後軍都督府在京<span class="style7">留守後衞　鷹揚衞　興武衞俱南京舊衞，永樂十八年分調　大寧中衞　大寧前衞　會州衞俱北平行都司舊衞　富峪衞已下添設，幷北平、山西等衞改調　寬河衞舊大寧後衞　神武左衞　神武後衞改昭陵衞　忠義左衞　忠義右衞　忠義前衞　忠義後衞　義勇中衞　義勇左衞　義勇右衞　義勇前衞　義勇後衞　武成中衞　蔚州左衞</span>　在外直隸<span class="style7">舊為北平都司，有北平三護衞，後俱為親軍。其不係北平舊衞者，俱永樂以後添設。　薊州衞　真定衞　永平衞　山海衞　遵化衞已上北平舊衞　密雲中衞　密雲後衞以舊密雲分　開平中屯衞　興州左屯衞　興州右屯衞　興州中屯衞　興州前屯衞　興州後屯衞　延慶衞舊為北平都司居庸關千戶所，後改隆慶衞，後又改此　東勝左衞　東勝右衞　鎮朔衞　涿鹿衞舊為河南寧國衞，屬中府　定邊衞　神武右衞　神武中衞　忠義中衞　盧龍衞　武清衞　撫寧衞　德州衞　寧山衞舊屬河南都司，屬中府　大同中屯衞永樂初改調　瀋陽中屯衞　定州衞已上舊為北平、山東、山西、河南等處衞所，永樂初改調　天津衞已下添設　天津左衞　天津右衞舊青州左護衞　通州左衞　通州右衞　涿鹿左衞　涿鹿中衞　河間衞　潼關衞舊屬河南都司　德州左衞　梁城千戶所　滄州千戶所已下添設　倒馬關千戶所　潮河千戶所　白洋口千戶所　渤海千戶所　寬河千戶所　鎮邊城千戶所　順德千戶所　武定千戶所舊樂安千戶所，改屬　平定千戶所　蒲州千戶所俱屬山西都司，後改</span>　大寧都司<span class="style7">保定左衞　保定右衞　保定中衞　保定前衞　保定後衞俱永樂元年設　營州左屯衞　營州右屯衞　營州中屯衞　營州前屯衞　營州後屯衞俱洪武舊衞，永樂改屬　茂山衞　紫荊關千戶所</span>　萬全都司<span class="style7">宣德五年，分直隸及山西等處衞所添改　萬全左衞　萬全右衞　宣府前衞　宣府左衞　宣府右衞　懷安衞　開平衞　延慶左衞舊屬北平行都司，後改　延慶右衞舊屬北平都司，後改　龍門衞　保安衞舊屬前府，後改　保安右衞舊屬前府，後改　蔚州衞　永寧衞　懷來衞　興和千戶所　美峪千戶所　廣昌千戶所舊屬山西都司，後改　四海冶千戶所　長安千戶所　雲川千戶所　龍門千戶所</span>　山西都司<span class="style7">舊有太原三護衞，後革。蒲州千戶所，改屬直隸，廣昌千戶所，改屬萬全都司。　太原左衞　太原右衞　太原前衞　振武衞　平陽衞　鎮西衞　潞州衞　瀋陽中護衞後設　汾州衞後設　沁州千戶所　寧化千戶所　鴈門千戶所　保德州千戶所已下添設　偏頭關千戶所　磁州千戶所　寧武千戶所　八角千戶所　老營堡千戶所嘉靖十七年添設　晉府儀衞司　瀋府儀衞司　代府儀衞司　晉府羣牧所　瀋府羣牧所　代府羣牧所</span>　山西行都司<span class="style7">舊有蔚州衞，後改屬萬全都司。　大同左衞　大同右衞　大同前衞　大同後衞　朔州衞已下俱山西大同等處衞所調改及添設　鎮虜衞　安東中屯衞　陽和衞　玉林衞　高山衞　雲川衞　天城衞　威遠衞　平虜衞　山陰千戶所　馬邑千戶所　井坪千戶所</span></p>
<p>南京衞所親軍衞<span class="style7">金吾前衞　金吾後衞　羽林左衞　羽林右衞　羽林前衞　府軍衞　府軍左衞　府軍右衞　府軍前衞　府軍後衞　虎賁左衞　錦衣衞　旂手衞　金吾左衞　金吾右衞　江淮衞　濟川衞　孝陵衞　犧牲千戶所</span></p>
<p>五軍都督府屬左軍都督府<span class="style7">本府所屬衞，仍隸北京左府。　留守左衞　鎮南衞　水軍左衞　驍騎右衞　龍虎衞　龍虎左衞舊為成都右護衞，宣德六年改　英武衞　瀋陽左衞　瀋陽右衞　龍江右衞</span>　右軍都督府<span class="style7">本府所屬衞，仍隸北京右府。　虎賁右衞　留守右衞　水軍右衞　武德衞　廣武衞</span>　中軍都督府<span class="style7">本府所屬衞，仍隸北京中府。　留守中衞　神策衞　廣洋衞　應天衞　和陽衞　牧馬千戶所</span>　前軍都督府<span class="style7">本府所屬衞，仍隸北京前府。　留守前衞　龍江左衞　龍驤衞　飛熊衞　天策衞　豹韜衞　豹韜左衞舊為成都中護衞，宣德六年改調</span>　後軍都督府<span class="style7">本府所屬衞，仍隸北京後府。　留守後衞　橫海衞　鷹揚衞　興武衞　江陰衞</span></p>
<p>羈縻衞所，洪武、永樂間邊外歸附者，官其長，為都督、都指揮、指揮、千百戶、鎮撫等官，賜以敕書印記，設都司衞所。</p>
<p>都司一<span class="style7">奴兒干都司</span></p>
<p>衞三百八十四<span class="style7">朶顏衞　泰寧衞　建州衞　必里衞舊會典作兀里　福餘衞已上洪武間置　兀者衞　兀者左衞　兀者右衞　兀者後衞　赤不罕衞　屯河衞　安河衞已上永樂二年置　毛憐衞　虎兒文衞　失里綿衞　奴兒干衞　堅河衞舊會典有溫河　撒力衞已上永樂三年置　古賁河衞　右城衞　塔魯木衞　蘇溫河衞　斡灘河衞舊會典有灘納河　兀者前衞　卜顏衞　亦罕河衞　納憐河衞　麥蘭河衞　兀列河衞　雙城衞　撒剌兒衞　亦馬剌衞　斡蘭衞　亦兒古里衞　脫木河衞　卜剌罕衞　密陳衞　脫倫衞　嘉河衞　塔山衞　阿速江衞　速平江衞　木魯罕山衞　馬英山衞　土魯亭山衞　木塔里山衞　朶林山衞　兀也吾衞　吉河衞　劄竹哈衞舊會典有撒竹藍　福山衞舊會典作福三　肥河衞　哈溫河衞舊會典作哈里河　木束河衞　撒兒忽衞　罕答河衞舊會典作忽答河　劄童衞已上永樂四年置　阿古河衞　喜樂溫河衞　木陽河衞　哈蘭城衞　可令河衞　兀的河衞　哥吉河衞　野木河衞　納剌吉河衞　亦里察河衞　野兒定河衞　卜魯丹河衞　好屯河衞　喜剌烏河衞舊會典作喜速烏　考郎兀衞　亦速里河衞　阿剌山衞　隨滿河衞　撒禿河衞　忽蘭山衞　古魯渾山衞　阿資河衞　甫里河衞　答剌河衞舊會典作納剌河　撒只剌河衞　阿里河衞舊會典作阿吉河　依木河衞　亦文山衞　木蘭河衞　朶兒必河衞　甫門河衞已上永樂五年置　納木河衞　童寬山衞　兀魯罕河衞　塔罕山衞　者帖列山衞　木興衞　友帖衞　牙魯衞　益實衞　剌魯衞　乞忽衞　兀里溪山衞　希灘河衞　弗朶禿河衞　阿者迷河衞　撒察河衞　斡蘭河衞　阿真河衞　木忽剌河衞　欽真河衞　克默河衞　察剌禿山衞　嘔罕河衞　阮里河衞　列門河衞　禿都河衞　實山衞　忽里急山衞　莫溫河衞　薛列河衞已上永樂六年置　卜魯兀衞　葛林衞　把城衞　劄肥河衞　忽石門衞　劄嶺上衞　木里吉衞　忽兒海衞　伏里其衞　乞勒尼衞　愛河衞　把河衞　和屯吉衞　失里木衞　阿倫衞　古里河衞　塔麻速衞已上永樂七年置　木興河衞　木剌河衞舊會典作木束河衞　喜申衞　使防河衞舊會典作使方河　甫兒河衞　亦麻河衞　兀應河衞　法因河衞　阿答赤河衞舊會典作阿答　古木山衞　葛稱哥衞已上永樂八年置　督罕河衞　建州左衞　只兒蠻衞　兀剌衞　順民衞　囊哈兒衞　古魯衞舊會典作古魯山　滿徑衞　哈兒蠻衞　塔亭衞　也孫倫衞　可木河衞　弗思木衞　弗提衞已上永樂十年置　斡朶倫衞永樂十一年置　哈兒分衞　阿兒溫河衞　速塔兒河衞　兀屯河衞　玄城衞　和卜羅衞　老哈河衞　失兒兀赤衞　卜魯禿河衞　可河衞　乞塔河衞　兀剌忽衞已上永樂十二年置　渚冬河衞　劄真衞　兀思哈里衞　忽魯愛衞已上永樂十三年置　吉灘河衞　亦馬忽山衞已上永樂十四年置　阿真同真衞　亦東河衞　亦迷河衞已上永樂十五年置　建州右衞　益實左衞　阿答赤衞　塔山左衞舊會典作塔山前　城討溫衞舊會典作成已上俱正統間置　寄住毛憐衞此下正統已後續置　可木衞　失里衞　失木魯河衞　忽魯木衞　塔馬速衞　失烈木衞　吉灘衞　和屯衞　禾屯吉河衞　亦失衞　亦力克衞　納木衞　弗納河衞　忽失木衞　兀也衞　也速倫衞　巴忽魯衞　兀牙山衞　塔木衞　忽里山衞　罕麻衞　木里吉河衞　引門河衞　亦里察衞　只卜得衞　塔兒河衞　木忽魯衞　木答山衞　立山衞　可吉河衞　忽失河衞　脫倫兀衞　阿的納河衞　兀力衞　阿速衞　速溫河衞　納剌吉衞　撒剌衞　亦實衞　弗朶脫河衞　亦屯河衞　兀討溫河衞　甫河衞　剌山衞　阿者衞　童山寬衞　替里衞　亦里察河衞　哈黑分衞　禿河衞　好屯衞　乞列尼衞　撒里河衞　忽思木衞　兀里河衞　忽魯山衞　弗兒秀河衞　沒脫倫衞　阿魯必河衞　咬里山衞　亦文衞　寫豬洛衞　答里山衞　古木河衞　刺兒衞　兀同河衞　出萬山衞　者屯衞　喜辰衞　海河衞　蘭河衞　朶州山衞　者亦河衞　納速吉河衞　把忽兒衞　鎮真河衞　也速河衞　者剌禿衞　也魯河衞　亦里河衞　失里兀衞　斡朶里衞　禿屯河衞　者林山衞　波羅河衞　朶兒平河衞　散力衞　密剌禿山衞　甫門衞　細木河衞　沒倫河衞　弗禿都河衞　者列帖衞　察札禿河衞　出萬河衞　者帖列衞　兀失衞　忽里河衞　失里綿河衞　兀剌河衞　愛河衞　洽剌察衞　卜忽禿河衞　沒倫衞　卜魯衞　以哈阿哈衞　速江平衞　兀山衞　弗力衞　失郎山衞　亦屯衞　木河衞　竹墩衞　河木衞　哈郎衞　歲班衞　失山衞　考郎衞　築屯衞　黑里河衞　右城衞　弗河衞　文東河衞　阿古衞　弗山衞　兀答里衞　納速河衞　失列河衞　朶兒玉衞　兀魯河衞　弗郎罕河衞　赤卜罕山衞　老河衞　竹里河衞　吉答納河衞　者不登衞　也速脫衞　阿木河衞　顏亦衞已下添設　山答衞　塔哈衞　弗魯納河衞　行子衞　兀勒阿城衞　阿失衞　吉真納河衞　法衞　薄羅衞　塔麻所衞　布兒哈衞　亦思察河衞　失剌衞　卜忽禿衞　撒里衞　你實衞　平河衞　忽里失山衞　阿乞衞　台郎衞　塞克衞　拜苦衞　所力衞　巴里衞　塔納衞　木郎衞　額克衞　勒伏衞　式木衞　樹哈衞　肥哈答衞　蓋千衞　英禿衞　乞忽衞　阿林衞　哈兒速衞　巴答衞　脫木衞　忽把衞　速哈兒衞　馬失衞　塔賽衞　劄里衞　者哈衞　恨克衞　哈失衞　交枝衞　葛衞　艾答衞　亦蠻衞　哈察衞　革出衞　卜答衞　蜀河衞　禿里赤山衞　賽因衞　忙哈衞</span></p>
<p>所二十四<span class="style7">兀者托溫千戶所　哈魯門山千戶所　兀者揆野木千戶所　兀的罕千戶所　兀者穩免赤千戶　所得的河千戶所　魚失千戶所　五年千戶所　兀者已河千戶所　真河千戶所　兀的千戶所　屯河千戶所　哈三千戶所　兀者屯河千戶所　古賁河千戶所　五音千戶所　鎖郎塔真河千戶所　兀者揆野人千戶所　敷答河千戶所　兀禿河千戶所　可里踢千戶所　哈魯門千戶所　兀討溫河千戶所　兀者撒野人千戶所</span>　站七<span class="style7">別兒真站　黑龍江地方莽亦帖站　弗朶河站　亦罕河衞忽把希站　忽把希站　弗答林站　古代替站</span>　地面七<span class="style7">弗孫河地面　木溫河地面　埇坎河地面　撒哈地面　亦馬河咬東地面　可木地面　黑龍江地面</span>　寨一<span class="style7">黑龍江忽里平寨</span></p>
<p>西北諸部，在明初服屬，授以指揮等官，設衞給誥印。</p>
<p>衞六<span class="style7">赤斤蒙古衞　罕東衞　安定衞　阿端衞　曲先衞　哈密衞</span></p>
<p>西番即古吐番。洪武初，遣人招諭，又令各族舉舊有官職者至京，授以國師及都指揮、宣慰使、元帥、招討等官，俾因俗以治。自是番僧有封灌頂國師及贊善、闡化等王，大乘大寶法王者，俱給印誥，傳以為信，所設有都指揮使司、指揮司。</p>
<p>都指揮使司二<span class="style7">烏思藏都指揮使司　朶甘衞都指揮使司</span>　指揮使司一<span class="style7">隴答衞指揮使司</span>　宣慰使司三<span class="style7">朶甘宣慰使司　董卜韓胡宣慰使司　長河西魚通寧遠宣慰使司</span>　招討司六<span class="style7">朶甘思招討司　朶甘隴答招討司　朶甘丹招討司　朶甘倉溏招討司　朶甘川招討司　磨兒勘招討司</span>　萬戶府四<span class="style7">沙兒可萬戶府　乃竹萬戶府　羅思端萬戶府　別思麻萬戶府</span>　千戶所十七<span class="style7">朶甘思千戶所　剌宗千戶所　孛里加千戶所　長河西千戶所　多八三孫千戶所　加八千戶所　兆日千戶所　納竹千戶所　倫答千戶所　果由千戶所　沙里可哈忽的千戶所　孛里加思千戶所　撒里土兒千戶所　參卜郎千戶所　剌錯牙千戶所　泄里壩千戶所　潤則魯孫千戶所</span></p>
<p>班軍者衞所之軍番上京師，總為三大營者也。初，永樂十三年詔邊將及河南、山東、山西、陝西各都司，中都留守司，江南、北諸衞官，簡所部卒赴北京，以俟臨閱。京操自此始。</p>
<p>仁宗初，因英國公張輔等言，調直隸及近京軍番上操備，諭以畢農而來，先農務遣歸。既而輔言：「邊軍比悉放還，京軍少，請調山東、河南、中都、淮、揚諸衞校閱。」制曰「可」。又敕河南、山東、山西、大寧及中都將領，凡軍還取衣裝者，以三月畢務，七月至京，老弱者選代，官給之馬。歲春秋番上，共十六萬人：大寧七萬七百餘，中都、山東遞殺，河南最少，僅一萬四千有奇。定為例。後允成國公朱勇等請，罷鞏昌諸衞及階、文千戶所班軍，代以陝西內地卒。山東衞士沿海備倭，沿海衞士復內調，通州衞士漕淮安粟，安慶衞士赴京操，不便，皆更之。已，幷放還陝西班軍。正統中，京操軍皆戍邊，乃遣御史於江北、山東、北直選卒，為京師備。景泰初，邊事棘，班軍悉留京，間歲乃放還取衣裝。于是于謙、石亨議三分之，留兩番操備。保定、河間、天津放五十日，河南、山東九十日，淮、揚、中都百日，紫荊、倒馬、白羊三關及保定諸城戍卒，屬山東、河南者，亦如之。逃者，官鐫秩三等，卒盡室謫邊衞。明年，謙又言：「班軍分十營團練，久不得休，請仍分兩番。」報可。</p>
<p>成化間，河南秋班軍二千餘不至，下御史趣之。海內燕安，外衞卒在京祇供營繕諸役，勢家私占復半之。卒多畏苦，往往愆期，乃定違限罪：輕者發居庸、密雲、山海關罰班六月，重者發邊衞罰班至年半。令雖具，然不能革也。</p>
<p>弘治中，兵部言占役之害，罰治如議。於是選衞兵八萬團操，內外各半。外衞四萬，兩番迭上。李東陽極言工作困軍，班軍逾期不至，大率坐此。帝然之。末年，歸大寧卒兩班萬人。正德中，宣府軍及京營互調，春秋番換如班軍例。迄世宗立乃已。</p>
<p>嘉靖初，尚書李承勛言：「永樂中調軍番上京師，後遂踵為故事，衞伍半空，而在京者徒供營造。不若省行糧之費，以募工作。」御史鮑象賢請分班軍為三，二入營操，一以赴役。通政司陳經復請半放之，收其糧募工。皆不行。久之，從翊國公郭勛言，寬河南因災不至班軍，而諭後犯者罪必如法。兵部因條議，軍士失期，治將領之罪，以多寡為差，重者至鐫秩戍邊。報可。其後邊警棘，乃併番上軍為一班，五月赴京，十一月放還，每歲秋防見兵十五六萬。仇鸞用事，抽邊卒入衞，凡選士六萬八千餘。又免大寧等衞軍京操，改防薊鎮，班軍遂耗減。豐城侯李熙覈其數，僅四萬人，因請改徵銀召募，而以見軍四萬歸營操練。嚴嵩議以「各衞兵雖有折乾之弊，然清覈令下，猶凜凜畏罪。若奉旨徵銀，恐借為口實，祖宗良法深意，一旦蕩然」。帝是之。折乾者，衞卒納銀將弁以免其行，有事則召募以應。亡何，從平江伯陳圭奏，仍令中都、山東、河南軍分春秋兩班，別為一營，春以三月至，八月還；秋以九月至，來歲二月還，工作毋擅役。</p>
<p>隆慶初，大發卒治河，軍人憚久役，逃亡多。部議於見役軍中，簡銳者著伍，而以老弱供畚鍤。</p>
<p>萬曆二年，科臣言，班軍非為工作設。下兵部，止議以小工不得概派而已。時積弊已久，軍士苦役甚，多愆期不至。故事，失班脫逃者，罰工銀，追月糈。其後額外多徵，軍益逃，中都尤甚。自嘉靖四十三年後，積逋工銀至五十餘萬兩。巡撫都御史張翀乞蠲額外工價，軍三犯者，不必罰工，竟調邊衞。而巡視京營給事中王道成則言：「凡軍一班不到，即係一年脫伍，盡扣月糧。本軍仍如例解京，罰補正班。三年脫班，仍調邊衞。」並報可。衞軍益大困。</p>
<p>後二十九年，帝以班軍多老弱僱倩，令嚴飭之。職方主事沈朝煥給班軍餉，皆傭諸丐，因言：「班軍本處有大糧，到京有行糧，又有鹽斤銀，所費十餘萬金，今皆虛冒。請解大糧貯庫，有警可召募，有工可雇役。」部議請先申飭，俟大工竣行之。是時專以班軍為役夫，番上之初意盡失矣。</p>
<p>又五年，內庭有小營繕，中官陳永壽請仍用班軍，可節省。給事中宋一韓爭之，謂：「班軍輪操即三大營軍，所係甚重。今邊鄙多事，萬一關吏不謹，而京師團練之軍多召募，游徼之役多役占，皇城宿衞多白徒，四衞扈從多厮役。即得三都司健卒三萬，猶不能無恐，況動以興作朘削，名存實亡，緩急何賴哉？」不聽。四十年，給事中麻僖請恤班操之苦。後六年，順天巡撫都御史劉曰梧言班軍無濟實用，因陳募兵十利。是時，法益弛，軍不營操，皆居京師為商販、工藝，以錢入班將。</p>
<p>啟、禎時，邊事洶洶，乃移班軍於邊，築垣、負米無休期，而糗糧缺，軍多死，班將往往逮革。特敕兵部右侍郎專督理，鑄印給之，然已無及。</p>
<hr/>
</div>
<!-- end .main --></div>
<!-- end #main --></div>
</div>
</body></html>