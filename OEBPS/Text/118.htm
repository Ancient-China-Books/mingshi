<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷一百一十八‧列傳第六 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷一百一十八・列傳第六</h1>　
     <span class="style11">諸王三</span>
<hr/>
<p class="style11" id="online_toc_0"><a class="gg-link" href="#online_toc_0"></a>太祖諸子三</p>
<p class="style11" id="online_toc_1"><a class="gg-link" href="#online_toc_1"></a>岷王楩　谷王橞　韓王松　瀋王模<span class="style3">沁水王珵堦　清源王幼㘧</span>　安王楹　唐王桱<span class="style3">三城王芝垝　文城王彌鉗　彌鋠　輔國將軍宇浹</span>　郢王棟　伊王㰘　皇子楠　靖江王守謙</p>
<p class="style11" id="online_toc_2"><a class="gg-link" href="#online_toc_2"></a>興宗諸子<br/>
      虞王雄英　吳王允熥　衡王允熞　徐王允𤐤</p>
<p class="style11" id="online_toc_3"><a class="gg-link" href="#online_toc_3"></a>惠帝諸子<br/>
      太子文奎　少子文圭</p>
<p class="style11" id="online_toc_4"><a class="gg-link" href="#online_toc_4"></a>成祖諸子<br/>
      高煦　趙王高燧　高爔</p>
<p id="online_toc_5"><a class="gg-link" href="#online_toc_5"></a>岷莊王楩，太祖第十八子。洪武二十四年封國岷州。二十八年以雲南新附，宜親王鎮撫，改雲南。有司請營宮殿，帝令暫居椶亭，俟民力稍紓後作。建文元年，西平侯沐晟奏其過，廢為庶人，徙漳州。永樂初復王，與晟交惡。帝賜書諭楩，而詔戒晟。楩沉湎廢禮，擅收諸司印信，殺戮吏民。帝怒，奪冊寶。尋念王建文中久幽繫，復予之，而楩不悛。六年，削其護衞，罷官屬。洪熙元年，徙武岡，寄居州治。久之，始建王邸。景泰元年薨。子恭王徽煣嗣。</p>
<p id="online_toc_6"><a class="gg-link" href="#online_toc_6"></a>初，世子徽焲，宣德初，訐其弟鎮南王徽煣誹謗仁廟。宣宗疑其詐，並召至京，及所連閹豎面質，事果誣，斬閹豎而遣徽煣等歸。徽煣嗣位。弟廣通王徽煠有勇力，家人段友洪以技術得寵。致仕後軍都事于利賓言徽煠有異相，當主天下，遂謀亂。作偽敕，分遣友洪及蒙能、陳添行入苗中，誘諸苗以銀印金幣，使發兵攻武岡。苗首楊文伯等不敢受。事覺，友洪為徽煣所執。都御史李實以聞，遣駙馬都尉焦敬、中官李琮徵徽煠入京師。湖廣總督王來、總兵官梁珤復發陽宗王徽焟通謀狀，亦徵入。皆除爵，幽高牆。時景泰二年十月也。</p>
<p id="online_toc_7"><a class="gg-link" href="#online_toc_7"></a>天順七年，徽煣薨。子順王音埑嗣，病瘋痺，屢年不起。次子安昌王膺鋪侍醫藥，晨夕不去左右。憲宗聞之，賜敕嘉獎。成化十六年，音埑薨。世子膺鉟居喪，飲博無度，承奉劉忠禁制之，遂殺忠。事聞，驗實，革冠帶停封。居四年，乃嗣。弘治十三年薨，諡曰簡。子靖王彥汰嗣。嘉靖四年，與弟南安王彥泥訐陰事，彥泥廢為庶人，彥汰亦坐抗制擅權革爵。八年令世子譽榮攝府事。譽榮上疏懇辭，謂：「臣坐享尊榮，而父困苦寂寞，臣心何安。且前曾舉臣弟善化王譽桔，廷議以子無制父理，奏寢不行。臣亦人子也，獨不愧臣弟乎！」帝覽疏憐之，下部議。十二年賜彥汰冠帶，理府事。十五年，以兩宮徽號恩復王。又八年始薨。子康王譽榮嗣，三十一年薨。子憲王定燿嗣，三十四年薨。曾孫禋洪，天啟二年嗣，崇禎元年薨。無子，從父企𨰘嗣。十六年，流賊陷武岡，遇害。</p>
<p id="online_toc_8"><a class="gg-link" href="#online_toc_8"></a>谷王橞，太祖第十九子。洪武二十四年封。二十八年三月就藩宣府。宣府，上谷地，故曰谷王。燕兵起，橞走還京師。及燕師渡江，橞奉命守金川門，登城望見成祖麾蓋，開門迎降。成祖德之，即位，賜橞樂七奏，衞士三百，賚予甚厚。改封長沙，增歲祿二千石。</p>
<p id="online_toc_9"><a class="gg-link" href="#online_toc_9"></a>橞居國橫甚，忠誠伯茹瑺過長沙不謁橞，橞白之帝，瑺得罪，死。遂益驕肆，奪民田，侵公稅，殺無罪人。長史虞廷綱數諫，誣廷綱誹謗，磔殺之。招匿亡命，習兵法戰陣，造戰艦弓弩器械。大創佛寺，度僧千人，為咒詛。日與都指揮張成，宦者吳智、劉信謀，呼成「師尚父」，智、信「國老令公」。偽引讖書，云：「我高皇帝十八子，與讖合。」橞行次十九，以趙王𣏌早卒，故云。謀於元夕獻燈，選壯士教之音樂，同入禁中，伺隙為變。又致書蜀王為隱語，欲結蜀為援。蜀王貽書切責。不聽。已而蜀王子崇寧王悅燇得罪，逃橞所。橞因詭衆：「往年我開金川門出建文君，今在邸中。我將為申大義，事發有日矣。」蜀王聞之，上變告。</p>
<p id="online_toc_10"><a class="gg-link" href="#online_toc_10"></a>初，護衞都督僉事張興見橞為不法，懼禍及，因奏事北京，白其狀。帝不信。興過南京，復啟於太子，且曰：「乞他日無連坐。」至是，帝歎曰：「朕待橞厚，張興常為朕言，不忍信，今果然。」立命中官持敕諭橞歸悅燇於蜀，且召橞入朝。橞至，帝示以蜀王章，伏地請死。諸大臣廷劾橞曰：「周戮管、蔡，漢辟濞、長，皆大義滅親，陛下縱念橞，奈天下何？」帝曰：「橞，朕弟，朕且令諸兄弟議。」永樂十五年正月，周王橚、楚王楨、蜀王椿等各上議：「橞違祖訓，謀不軌，蹤跡甚著，大逆不道，誅無赦。」帝曰：「諸王羣臣奉大義，國法固爾，吾寧生橞。」於是及二子皆廢為庶人，官屬多誅死，興以先發不坐。</p>
<p id="online_toc_11"><a class="gg-link" href="#online_toc_11"></a>韓憲王松，太祖第二十子。洪武二十四年封國開原。性英敏，通古今，恭謹無過。永樂五年薨。以未之國，命塟安德門外。十年，子恭王沖𤉹嗣。時棄大寧三衞地，開原逼塞不可居。二十二年改封平涼。仁宗即位，召沖𤉹與弟襄陵王沖秌、樂平王沖烌入朝，各獻詩頌。帝嘉悅，賜金幣有差。宣宗初，請徙江南。不許。請蠲護衞屯租，建邸第。許之。遣主事毛俊經度，並建襄陵、樂平二邸及岷州廣福寺。陝西守臣言歲歉，請輟工。帝令繕王宮，罷建寺役。平涼接邊徼，間諜充斥，沖𤉹習邊鄙利弊，正統元年上書極言邊事。賜書褒答。五年薨。子懷王範圯嗣，九年薨。弟靖王範<img alt="土仰" src="../Images/a2449.gif"/>嗣，景泰元年薨。子惠王徵釙嗣。初，土木之變，沖秌赴京師勤王，會解嚴。下書慰勞。及成化六年，寇入河套，沖秌復請率子壻擊賊。憲宗止之。沖𤉹兄弟並急王事，以藩禁嚴不用。自是宗臣無預兵事者。</p>
<p id="online_toc_12"><a class="gg-link" href="#online_toc_12"></a>成化五年，徵釙薨。子悼王偕㳘嗣，十年薨。弟康王偕灊嗣，弘治十四年薨。子昭王旭櫏嗣。性忠孝，工詩，居藩有惠政。韓土瘠祿薄，弟建寧王旭㮁至，以所受金冊質於宗室偕泆，事聞，廢為庶人。諸貧宗往往淩劫有司，平涼知府吳世良、鄺衍、任守德、王松先後被窘辱。嘉靖十三年，旭櫏薨。子定王融燧嗣，懲宗室之橫，頗繩以法。不逞者怨之。三十二年，襄陵王融焚及諸宗二百餘人訐奏王奸利事。勘無實，革融焚等祿。四十四年，融燧薨。子謨㙉先卒。世宗末年，以宗祿不足，詔身不及王者，許其嫡長子繼王，餘子如故秩。謨㙉以世子不及王，王其長子朗錡，餘子止鎮國將軍。萬曆三十四年，朗錡薨，諡曰端。子孫皆早卒，曾孫亶塉嗣。崇禎十六年，賊陷平涼，被執。</p>
<p id="online_toc_13"><a class="gg-link" href="#online_toc_13"></a>襄陵王沖秌，憲王第二子，有至性。母病，刲股和藥，病良已。及卒，終喪毀瘠。每展墓，必率子孫躬畚鍤培冢。先後璽書褒美者六。子範址服其教，母荊罹危疾，亦刲股進之，愈。其後五世同居，門內雍肅。嘉靖十一年賚以羊酒文幣。韓諸王以襄陵家法為第一。王孫徵鑖病卒，聘杜氏女，未婚，歸王家，志操甚厲，詔賜旌表。</p>
<p id="online_toc_14"><a class="gg-link" href="#online_toc_14"></a>瀋簡王模，太祖第二十一子。洪武二十四年封。永樂六年就藩潞州。宣德六年薨。子康王佶焞嗣。景泰中，數與州官置酒大會，巡撫朱鑑以聞。帝令諸王，非時令壽節，不得輒與有司讌飲，著為令。天順元年薨。子莊王幼㙾嗣，正德十一年薨。子恭王詮鉦嗣，嘉靖六年薨。孫允榿攝府事，九年卒。無子，再從弟憲王允栘攝府事，凡十年乃嗣封。當是時，瀋府諸郡王勛淯、詮鏋並爭襲，帝皆切責之，而令允栘嗣。二十八年薨。子宣王恬烄嗣，好學，工古文詞，審聲律。弟安慶王恬爖、鎮康王恬焯，穆宗時皆以孝義旌。萬曆十年，恬烄薨。子定王珵堯嗣，仁孝恭慎。弟六人，封郡王者二。餘例不得封，朝廷獎王恭，皆封郡王而不與祿。薨。子效鏞嗣，明亡，國除。</p>
<p id="online_toc_15"><a class="gg-link" href="#online_toc_15"></a>沁水王珵堦，簡王七世孫也，工詩喜士，名譽藉甚。前此，有德平王允梃負儁才，與衡府新樂王載璽，周宗人睦㮮、俊噤等齊名。</p>
<p id="online_toc_16"><a class="gg-link" href="#online_toc_16"></a>又清源王幼㘧，康王第三子，博學能文詞。其後，輔國將軍勳漣，從子允杉、允柠、允析，及鎮國將軍恬烷與諸子珵圻等，並以能詩名，時稱瀋藩多才焉。</p>
<p id="online_toc_17"><a class="gg-link" href="#online_toc_17"></a>安惠王楹，太祖第二十二子。洪武二十四年封。永樂六年就藩平涼。十五年薨。無子，封除。府僚及樂戶悉罷，留典仗校尉百人守園。洪熙初，韓恭王改封平涼，就安王邸。英宗令官校隸韓，長史供安王祀，暇日給韓王子襄陵王沖秌使令。景泰五年，沖秌遂乞承安王祀。正德十二年嗣襄陵王徵鈐，請樂戶祀安王。明年，樂平王徵錏援徵鈐例以請。禮部言：「親王有樂戶。郡王別城居者，有事假鼓吹於有司。其附親王國者，假樂戶於長史司。」因並革安王供祀樂戶。嘉靖二年，韓王旭櫏復為代請。帝以安王故，報可之。徵鈐卒，韓王融燧令長史革之。徵鈐長孫旭橦上言：「禮樂自天子出，韓王不宜擅予奪。」融燧亦言：「親王、郡王禮樂宜有降殺。」帝曰：「樂戶為安王祀也。」給如故。</p>
<p id="online_toc_18"><a class="gg-link" href="#online_toc_18"></a>唐定王桱，太祖第二十三子。洪武二十四年封。永樂六年就藩南陽。十三年薨。子靖王瓊烴嗣。綜覈有矩矱，為成祖所喜。入朝，五日三召見。宣德元年薨。妃高氏未冊，自經以殉，詔封靖王妃。無子，弟憲王瓊炟嗣，成化十一年薨。子莊王芝址嗣，諸弟三城王芝垝、蕩陰王芝𤬪並好學，有令譽。而承休王芝垠，憲王繼妃焦氏子也，妃愛之。遇節旦，召樂婦入宮。芝址詰之，語不遜。焦妃怒，持鐵鎚擊宮門，芝址閉不敢出。芝垠與妃弟璟誣王詈繼母。按驗不實，得芝垠慢母詈兄狀，革爵。久之始復。</p>
<p id="online_toc_19"><a class="gg-link" href="#online_toc_19"></a>二十一年，芝址薨。子成王彌鍗嗣。弘治中，疏言：「朝廷待親藩，生爵歿諡，親親至矣。間有惡未敗聞，歿獲美諡，是使善者怠，惡者肆也。自今宜勘實，用寓彰癉。」禮臣請降敕獎諭，勉厲諸王。詔可。武宗喜遊幸，彌鍗作憂國詩，且上疏以用賢圖治為言。弟文城王彌鉗有學行，孝友篤至。嘉靖二年，彌鍗薨。無子，彌鉗子敬王宇溫嗣。二十一年，獻金助太廟工，賜玉帶，益祿二百石。時承休王芝垠子彌鋠以父與莊王交訐，失令名，折節蓋前愆。宇溫上其事。璽書褒獎。三十九年，宇溫薨。子順王宙栐嗣，四十三年薨。子端王碩熿嗣。惑於嬖人，囚世子器墭及其子聿鍵於承奉司，器墭中毒死。</p>
<p id="online_toc_20"><a class="gg-link" href="#online_toc_20"></a>崇禎五年，碩熿薨，聿鍵嗣。七年，流賊大熾，蠲金築南陽城，又援潞藩例，乞增兵三千人。不許。九年秋八月，京師戒嚴，倡義勤王。詔切責，勒還國。事定，下部議，廢為庶人，幽之鳳陽。弟聿鏌嗣。十四年，李自成陷南陽，聿鏌遇害。十七年，京師陷，福王由崧立於南京，乃赦聿鍵出。大清順治二年五月，南都降。聿鍵行至杭，遇鎮江總兵官鄭鴻逵、戶部郎中蘇觀生，遂奉入閩。南安伯鄭芝龍、巡撫都御史張肯堂與禮部尚書黃道周等定議，奉王稱監國。閏六月丁未，遂立於福州，號隆武，改福州為天興府。進芝龍、鴻逵為侯，封鄭芝豹、鄭彩為伯，觀生、道周俱大學士，肯堂為兵部尚書，餘拜官有差。</p>
<p id="online_toc_21"><a class="gg-link" href="#online_toc_21"></a>聿鍵好學，通典故，然權在鄭氏，不能有所為。是年八月，芝龍議簡戰守兵二十餘萬，計餉不支其半。請預借兩稅一年，令羣下捐俸，勸紳士輸助，徵府縣銀穀未解者。官吏督迫，閭里騷然。又廣開事例，猶苦不足。仙霞嶺守關兵僅數百人，皆不堪用。聿鍵屢促芝龍出兵，輒以餉詘辭。久之，芝龍知衆論不平，乃請以鴻逵出浙東，彩出江西，各擁兵數千，號數萬。既行，託候餉，皆行百里而還。先是，黃道周知芝龍無意出師，自請行，從廣信趨婺源，兵潰死，事詳道周傳。</p>
<p id="online_toc_22"><a class="gg-link" href="#online_toc_22"></a>是時，李自成兵敗，走死通山。其兄子李錦帥衆降於湖廣總督何騰蛟，一時增兵十餘萬。侍郎楊廷麟、祭酒劉同升起兵復吉安、臨江。於是廷麟等請聿鍵出江右，騰蛟請出湖南。原任知州金堡言騰蛟可恃，芝龍不可恃，宜棄閩就楚。聿鍵大喜，授堡給事中，遣觀生先行募兵。</p>
<p id="online_toc_23"><a class="gg-link" href="#online_toc_23"></a>先是，靖江王嘉亨僭稱監國，不奉聿鍵命，為巡撫瞿式耜等所禽，以捷聞。而魯王以海又稱監國於紹興，拒聿鍵使者，故聿鍵決意出江西、湖廣。十二月發福州，駐建寧。廣東布政湯來賀運餉十萬由海道至。明年二月駐延平。三月，大清兵取吉安、撫州，圍楊廷麟於贛州。尚書郭維經出閩，募兵援贛。六月，大兵克紹興，魯王以海遁入海，閩中大震。芝龍假言海寇至，徹兵回安平鎮，航海去。守關將士皆隨之，仙霞嶺空無一人。七月，何騰蛟遣使迎聿鍵，將至韶州。唯時我兵已抵閩關，守浦城御史鄭為虹、給事中黃大鵬、延平知府王士和死焉。八月，聿鍵出走，數日方至汀州。大兵奄至，從官奔散，與妃曾氏俱被執。妃至九瀧投於水，聿鍵死於福州。給事中熊緯、尚書曹學佺、通政使馬思禮等自縊死。</p>
<p id="online_toc_24"><a class="gg-link" href="#online_toc_24"></a>郢靖王棟，太祖第二十四子。洪武二十四年封。永樂六年之藩安陸。十二年薨。無子封除。留內外官校守園。王妃郭氏，武定侯英女。王薨踰月，妃慟哭曰：「未亡人無子，尚誰恃？」引鏡寫容付宮人，曰：「俟諸女長，令識母。」遂自經。妃四女，一夭，其三女封光化、穀城、南漳郡主，歲祿各八百石。宣德四年，以郢故邸封梁王瞻垍，移郢宮人居南京。</p>
<p id="online_toc_25"><a class="gg-link" href="#online_toc_25"></a>伊厲王㰘，太祖第二十五子。洪武二十一年生，生四年封。永樂六年之藩洛陽，歲祿僅二千石。王好武，不樂居宮中，時時挾彈露劍，馳逐郊外。奔避不及者，手擊之。髠裸男女以為笑樂。十二年薨。禮臣請追削封爵，不許。</p>
<p id="online_toc_26"><a class="gg-link" href="#online_toc_26"></a>二十二年，子簡王顒炴始得嗣。縱中官擾民，洛陽人苦之。河南知府李驥稍持以法。誣奏，驥被逮治。已而得白，罪王左右。英宗時上表，文不恭，屢被譙讓。天順六年薨。世孫悼王諟釩嗣，成化十一年薨。弟定王諟鋢嗣，好學崇禮，居喪哀毀，歲時祀先，致齋於外。郡王、諸將軍、中尉非慶賀不褻見。民間高年者，禮下之。正德三年薨。子莊王訏淵嗣，嘉靖五年薨。弟敬王訏淳嗣，居母喪，以孝聞。以祿薄上言：「先朝以河南課鈔萬七千七百貫，準祿米八千石。八年革諸王請乞租稅，伊府課鈔亦在革中，乞補祿。」戶部言：「課鈔本成、弘間請乞，非永樂時欽賜比。河南一省缺祿者八十餘萬，宜不許。」帝從部議。二十一年薨。</p>
<p id="online_toc_27"><a class="gg-link" href="#online_toc_27"></a>世子典楧嗣，貪而愎，多持官吏短長。不如指，必搆之去，既去復折辱之。御史行部過北邙山外，典楧要笞之。縉紳往來，率紆途取他境。經郭外者，府中人輒追挽其車，詈其不朝，入朝者復辱以非禮。府牆壞，請更築，乃奪取民舍以廣其宮。郎中陳大壯與邸鄰，索其居不與，使數十人從大壯臥起，奪其飲食，竟至餒死。所為宮，崇臺連城，擬帝闕。有錦衣官校之陝者，經洛陽，典楧忽召官屬迎詔，鼓吹擁錦衣入，捧一黃卷入宮。衆請開讀，曰：「密詔也。」遂趣錦衣去。錦衣謂王厚待之，不知所以。其夜大張樂，至曙，府中皆呼千歲，詐謂「天子特親我也」。閉河南府城，大選民間子女七百餘，留其姝麗者九十人。不中選者，令以金贖。都御史張永明、御史林潤、給事中邱岳相繼言其罪狀。再遣使往勘，革祿三之二，令壞所僭造宮城，歸民間女，執羣小付有司。典楧不奉詔。部牒促之，布政使持牒入見。典楧曰：「牒何為者，可用障櫺耳！」四十三年二月，撫、按官以聞。詔禮部會三法司議。僉謂：「典楧淫暴，無藩臣禮，陛下曲赦再四，終不湔改，奸回日甚。宜如徽王載<img alt="土龠" src="../Images/a2434.gif"/>故事，禁錮高牆，削除世封。」詔從其議，與子褒㸅俱安置開封。</p>
<p id="online_toc_28"><a class="gg-link" href="#online_toc_28"></a>皇子楠，太祖第二十六子。洪武二十六年生，踰月殤。</p>
<p id="online_toc_29"><a class="gg-link" href="#online_toc_29"></a>靖江王守謙，太祖從孫。父文正，南昌王子也。當太祖起兵時，南昌王前死，妻王氏攜文正依太祖。太祖、高后撫如己子。比長，涉獵傳記，饒勇略，隨渡江取集慶路。已，有功，授樞密院同僉。太祖從容問：「若欲何官？」文正對曰：「叔父成大業，何患不富貴。爵賞先私親，何以服衆。」太祖喜其言，益愛之。</p>
<p id="online_toc_30"><a class="gg-link" href="#online_toc_30"></a>太祖為吳王，命為大都督，節制中外諸軍事。及再定江西，以洪都重鎮，屏翰西南，非骨肉重臣莫能守。乃命文正統元帥趙得勝等鎮其地，儒士郭之章、劉仲服為參謀。文正增城浚池，招集山寨未附者，號令明肅，遠近震懾。居無何，友諒帥舟師六十萬圍洪都。文正數摧其鋒，堅守八十有五日，城壞復完者數十丈。友諒旁掠吉安、臨江，俘其守將徇城下，不為動。太祖親帥兵來援，友諒乃解去，與太祖相拒於彭蠡。友諒掠糧都昌，文正遣方亮焚其舟。糧道絕，友諒遂敗。復遣何文輝等討平未附州縣。江西之平，文正功居多。</p>
<p id="online_toc_31"><a class="gg-link" href="#online_toc_31"></a>太祖還京，告廟飲至，賜常遇春、廖永忠及諸將士金帛甚厚。念文正前言知大體，錫功尚有待也，而文正不能無少望。性素卞急，至是暴怒，遂失常度，任掾吏衞可達奪部中子女。按察使李飲冰奏其驕侈觖望，太祖遣使詰責。文正懼，飲冰益言其有異志。太祖即日登舟至城下，遣人召之。文正倉卒出迎，太祖數曰：「汝何為者？」遂載與俱歸，欲竟其事。高后力解之曰：「兒特性剛耳，無他也。」免官安置桐城，未幾卒。飲冰亦以他事伏誅。</p>
<p id="online_toc_32"><a class="gg-link" href="#online_toc_32"></a>文正之被謫也，守謙甫四歲，太祖撫其頂曰：「兒無恐，爾父倍訓教，貽我憂，我終不以爾父故廢爾。」育之宮中。守謙幼名鐵柱，吳元年以諸子命名告廟，更名煒。洪武三年更名守謙，封靖江王。祿視郡王，官屬親王之半，命耆儒趙壎為長史傅之。既長，之藩桂林。桂林有元順帝潛邸，改為王宮，上表謝。太祖敕其從臣曰：「從孫幼而遠鎮西南，其善導之。」守謙知書，而好比羣小，粵人怨咨。召還，戒諭之。守謙作詩怨望。帝怒，廢為庶人。居鳳陽七年，復其爵。徙鎮雲南，使其妃弟徐溥同往，賜書戒飭，語極摯切。守謙暴橫如故。召還，使再居鳳陽。復以強取牧馬，錮之京師。二十五年卒。子贊儀幼，命為世子。</p>
<p id="online_toc_33"><a class="gg-link" href="#online_toc_33"></a>三十年春，遣省晉、燕、周、楚、齊、蜀、湘、代、肅、遼、慶、谷、秦十三王，自湘、楚入蜀，歷陝西，抵河南、山西、北平，東至大寧、遼陽，還自山東，使知親親之義，熟山川險易，習勞苦。贊儀恭慎好學。永樂元年復之國桂林，使蕭用道為長史。用道善輔導，贊儀亦敬禮之。六年薨，謚曰悼僖。</p>
<p id="online_toc_34"><a class="gg-link" href="#online_toc_34"></a>子莊簡王佐敬嗣。初給銀印，宣德中，改用金塗。正統初，與其弟奉國將軍佐敏相訐奏，語連大學士楊榮。帝怒，戍其使人。成化五年薨。子相承先卒，孫昭和王規裕嗣，弘治二年薨。子端懿王約麒嗣，以孝謹聞。正德十一年薨。子安肅王經扶嗣，好學有儉德，嘗為敬義箴。嘉靖四年薨。子恭惠王邦薴嗣，與巡按御史徐南金相訐奏。奪祿米，罪其官校。隆慶六年薨。子康僖王任昌嗣，萬曆十年薨。子溫裕王履燾嗣，二十年薨。無子，從父憲定王任晟嗣，三十八年薨。子榮穆王履祜嗣，薨。子亨嘉嗣。李自成陷京師後，自稱監國於廣西，為巡撫瞿式耜所誅。時唐王聿鍵在福建，奏捷焉。</p>
<p id="online_toc_35"><a class="gg-link" href="#online_toc_35"></a>興宗五子。后常氏生虞懷王雄英、吳王允熥。呂后生惠帝、衡王允熞、徐王允𤐤。</p>
<p id="online_toc_36"><a class="gg-link" href="#online_toc_36"></a>虞懷王雄英，興宗長子，太祖嫡長孫也。洪武十五年五月薨。年八歲。追加封諡。</p>
<p id="online_toc_37"><a class="gg-link" href="#online_toc_37"></a>吳王允熥，興宗第三子。建文元年封國杭州，未之藩。成祖即位，降為廣澤王，居漳州。未幾，召還京，廢為庶人，錮鳳陽。永樂十五年卒。</p>
<p id="online_toc_38"><a class="gg-link" href="#online_toc_38"></a>衡王允熞，興宗第四子，建文元年封。成祖降為懷恩王，居建昌。與允熥俱召還，錮鳳陽，先後卒。</p>
<p id="online_toc_39"><a class="gg-link" href="#online_toc_39"></a>徐王允𤐤，興宗第五子，建文元年封。成祖降為敷惠王，隨母呂太后居懿文陵。永樂二年下詔改甌寧王，奉太子祀。四年十二月，邸中火，暴薨。諡曰哀簡。</p>
<p id="online_toc_40"><a class="gg-link" href="#online_toc_40"></a>惠帝二子。俱馬后生。</p>
<p id="online_toc_41"><a class="gg-link" href="#online_toc_41"></a>太子文奎。建文元年立為皇太子。燕師入，七歲矣，莫知所終。</p>
<p id="online_toc_42"><a class="gg-link" href="#online_toc_42"></a>少子文圭。年二歲，成祖入，幽之中都廣安宮，號為建庶人。英宗復辟，憐庶人無罪久繫，欲釋之，左右或以為不可。帝曰：「有天命者，任自為之。」大學士李賢贊曰：「此堯、舜之心也。」遂請於太后，命內臣牛玉往出之。聽居鳳陽，婚娶出入使自便。與閽者二十人，婢妾十餘人，給使令。文圭孩提被幽，至是年五十七矣。未幾卒。</p>
<p id="online_toc_43"><a class="gg-link" href="#online_toc_43"></a>成祖四子。仁宗、漢王高煦、趙王高燧俱文皇后生。高爔未詳所生母。</p>
<p id="online_toc_44"><a class="gg-link" href="#online_toc_44"></a>漢王高煦，成祖第二子。性凶悍。洪武時，召諸王子學於京師。高煦不肯學，言動輕佻，為太祖所惡。及太祖崩，成祖遣仁宗及高煦入臨京師。舅徐輝祖以其無賴，密戒之。不聽，盜輝祖善馬，徑渡江馳歸。途中輒殺民吏，至涿州，又擊殺驛丞，於是朝臣舉以責燕。成祖起兵，仁宗居守，高煦從，嘗為軍鋒。白溝河之戰，成祖幾為瞿能所及，高煦帥精騎數千，直前決戰，斬能父子於陣。及成祖東昌之敗，張玉戰死，成祖隻身走，適高煦引師至，擊退南軍。徐輝祖敗燕兵於浦子口，高煦引蕃騎來。成祖大喜，曰：「吾力疲矣，兒當鼓勇再戰。」高煦麾蕃騎力戰，南軍遂却。成祖屢瀕於危而轉敗為功者，高煦力為多。成祖以為類己，高煦亦以此自負，恃功驕恣，多不法。</p>
<p id="online_toc_45"><a class="gg-link" href="#online_toc_45"></a>成祖即位，命將兵往開平備邊。時議建儲，淇國公邱福、駙馬王寧善高煦，時時稱高煦功高，幾奪嫡。成祖卒以元子仁賢，且太祖所立，而高煦又多過失，不果。永樂二年，仁宗立為太子，封高煦漢王，國雲南。高煦曰：「我何罪，斥萬里。」不肯行。從成祖巡北京，力請並其子歸南京。成祖不得已，聽之。請得天策衞為護衞，輒以唐太宗自比。已，復乘間請益兩護衞，所為益恣。成祖嘗命同仁宗謁孝陵。仁宗體肥重，且足疾，兩中使掖之行，恒失足。高煦從後言曰：「前人蹉跌，後人知警。」時宣宗為皇太孫，在後應聲曰：「更有後人知警也。」高煦回顧失色。高煦長七尺餘，輕趫善騎射，兩腋若龍鱗者數片。既負其雄武，又每從北征，在成祖左右，時媒孽東宮事，譖解縉至死，黃淮等皆繫獄。十三年五月改封青州，又不欲行。成祖始疑之，賜敕曰：「既受藩封，豈可常居京邸。前以雲南遠憚行，今封青州，又託故欲留侍，前後殆非實意，茲命更不可辭。」然高煦遷延自如。私選各衞健士，又募兵三千人，不隸籍兵部，縱使劫掠。兵馬指揮徐野驢禽治之。高煦怒，手鐵瓜撾殺野驢，衆莫敢言。遂僭用乘輿器物。成祖聞之怒。十四年十月還南京，盡得其不法數十事，切責之，褫冠服，囚繫西華門內，將廢為庶人。仁宗涕泣力救，乃削兩護衞，誅其左右狎暱諸人。明年三月徙封樂安州，趣即日行。高煦至樂安，怨望，異謀益急。仁宗數以書戒，不悛。</p>
<p id="online_toc_46"><a class="gg-link" href="#online_toc_46"></a>成祖北征晏駕。高煦子瞻圻在北京，覘朝廷事馳報，一晝夜六七行。高煦亦日遣人潛伺京師，幸有變。仁宗知之，顧益厚遇。遺書召至，增歲祿，賜賚萬計，仍命歸藩。封其長子為世子，餘皆郡王。先是，瞻圻怨父殺其母，屢發父過惡。成祖曰：「爾父子何忍也。」至是高煦入朝，悉上瞻圻前後覘報中朝事。仁宗召示瞻圻曰：「汝處父子兄弟間，讒搆至此，穉子不足誅。」遣守鳳陽皇陵。</p>
<p id="online_toc_47"><a class="gg-link" href="#online_toc_47"></a>未幾，仁宗崩，宣宗自南京奔喪。高煦謀伏兵邀於路，倉卒不果。及帝即位，賜高煦及趙王視他府特厚。高煦日有請，並陳利國安民四事。帝命有司施行，仍復書謝之。因語羣臣曰：「皇祖嘗踰皇考，謂叔有異志，宜備之。然皇考待之極厚。如今所言，果出於誠，則是舊心已革，可不順從。」凡有求請，皆曲徇其意。高煦益自肆。</p>
<p id="online_toc_48"><a class="gg-link" href="#online_toc_48"></a>宣德元年八月，遂反。遣其親信枚青等潛至京師，約舊功臣為內應。英國公張輔執之以聞。時高煦已約山東都指揮靳榮等，又散弓刀旂幟於衞所，盡奪傍郡縣畜馬。立五軍：指揮王斌領前軍，韋達左軍，千戶盛堅右軍，知州朱恒後軍，諸子各監一軍，高煦自將中軍。世子瞻坦居守，指揮韋弘、韋興，千戶王玉、李智領四哨。部署已定，偽授王斌、朱恒等太師、都督、尚書等官。御史李濬以父喪家居，高煦招之，不從，變姓名，間道詣京師上變。帝猶不忍加兵，遣中官侯泰賜高煦書。泰至，高煦盛兵見泰，南面坐，大言曰：「永樂中信讒，削我護衞，徙我樂安。仁宗徒以金帛餌我，我豈能鬱鬱居此。汝歸報，急縛奸臣夏原吉等來，徐議我所欲。」泰懼，唯唯而已。比還，帝問漢王何言，治兵何如，泰皆不敢以實對。</p>
<p id="online_toc_49"><a class="gg-link" href="#online_toc_49"></a>是月，高煦遣百戶陳剛進疏，更為書與公侯大臣，多所指斥。帝歎曰：「漢王果反。」乃議遣陽武侯薛祿將兵往討。大學士楊榮等勸帝親征。帝是之。張輔奏曰：「高煦素懦，願假臣兵二萬，禽獻闕下。」帝曰：「卿誠足禽賊，顧朕初即位，小人或懷二心，不親行，不足安反側。」於是車駕發京師，過楊村，馬上顧從臣曰：「度高煦計安出？」或對曰：「必先取濟南為巢窟。」或對曰：「彼曩不肯離南京，今必引兵南下。」帝曰：「不然。濟南雖近，未易攻，聞大軍至，亦不暇攻。護衞軍家樂安，必內顧，不肯徑趨南京。高煦外誇詐，內實怯，臨事狐疑不能斷。今敢反者，輕朕年少新立，衆心未附，不能親征耳。今聞朕行，已膽落，敢出戰乎。至即禽矣。」</p>
<p id="online_toc_50"><a class="gg-link" href="#online_toc_50"></a>高煦初聞祿等將兵，攘臂大喜，以為易與。及聞親征，始懼。時有從樂安來歸者，帝厚賞之，令還諭其衆。仍遺書高煦曰：「張敖失國，始於貫高；淮南被誅，成於伍被。今六師壓境，王即出倡謀者，朕與王除過，恩禮如初。不然，一戰成禽，或以王為奇貨，縛以來獻，悔無及矣。」前鋒至樂安，高煦約詰旦出戰。帝令大軍蓐食兼行，駐蹕樂安城北，壁其四門。賊乘城守，王師發神機銃箭，聲震如雷。諸將請即攻城。帝不許。再敕諭高煦，皆不答。城中人多欲執獻高煦者，高煦大懼。乃密遣人詣行幄，願假今夕訣妻子，即出歸罪。帝許之。是夜，高煦盡焚兵器及通逆謀書。明日，帝移蹕樂安城南。高煦將出城，王斌等力止曰：「寧一戰死，無為人禽。」高煦紿斌等復入宮，遂潛從間道出見帝。羣臣請正典刑。不允。以劾章示之，高煦頓首言：「臣罪萬萬死，惟陛下命。」帝令高煦為書召諸子，餘黨悉就禽。赦城中罪，脅從者不問。命薛祿及尚書張本鎮撫樂安，改曰武定州，遂班師。廢高煦父子為庶人，築室西安門內錮之。王斌等皆伏誅，惟長史李默以嘗諫免死，謫口北為民。天津、青州、滄州、山西諸都督指揮約舉城應者，事覺相繼誅，凡六百四十餘人，其故縱與藏匿坐死戍邊者一千五百餘人，編邊氓者七百二十人。帝製東征記以示羣臣。高煦及諸子相繼皆死。</p>
<p id="online_toc_51"><a class="gg-link" href="#online_toc_51"></a>趙簡王高燧，成祖第三子。永樂二年封。尋命居北京，詔有司，政務皆啟王後行。歲時朝京師，辭歸，太子輒送之江東驛。高燧恃寵，多行不法，又與漢王高煦謀奪嫡，時時譖太子。於是太子宮寮多得罪。七年，帝聞其不法事，大怒，誅其長史顧晟，褫高燧冠服，以太子力解，得免。擇國子司業趙亨道、董子莊為長史輔導之，高燧稍改行。</p>
<p id="online_toc_52"><a class="gg-link" href="#online_toc_52"></a>二十一年五月，帝不豫。護衞指揮孟賢等結欽天監官王射成及內侍楊慶養子造偽詔，謀進毒於帝，俟晏駕，詔從中下，廢太子，立趙王。總旂王瑜姻家高以正者，為賢等畫謀，謀定告瑜。瑜上變。帝曰：「豈應有此！」立捕賢，得為偽詔。賢等皆伏誅，陞瑜遼海衞千戶。帝顧高燧曰：「爾為之耶？」高燧大懼，不能言。太子力為之解曰：「此下人所為，高燧必不與知。」自是益斂戢。</p>
<p id="online_toc_53"><a class="gg-link" href="#online_toc_53"></a>仁宗即位，加漢、趙二王歲祿二萬石。明年，之國彰德，辭常山左右二護衞。宣宗即位，賜田園八十頃。帝禽高煦歸，至單橋，尚書陳山迎駕，言曰：「趙王與高煦共謀逆久矣，宜移兵彰德，禽趙王。否則趙王反側不自安，異日復勞聖慮。」帝未決。時惟楊士奇以為不可。山復邀尚書蹇義、夏原吉共請。帝曰：「先帝友愛二叔甚。漢王自絕於天，朕不敢赦。趙王反形未著，朕不忍負先帝也。」及高煦至京，亦言嘗遣人與趙通謀。戶部主事李儀請削其護衞，尚書張本亦以為言。帝不聽。既而言者益衆。明年，帝以其詞及羣臣章遣駙馬都尉廣平侯袁容持示高燧。高燧大懼，乃請還常山中護衞及羣牧所、儀衞司官校。帝命收其所還護衞，而與儀衞司。宣德六年薨。</p>
<p id="online_toc_54"><a class="gg-link" href="#online_toc_54"></a>子惠王瞻塙嗣，景泰五年薨。子悼王祈鎡嗣，天順四年薨。子靖王見灂嗣。惠王、悼王皆頗有過失，至見灂惡尤甚，屢賊殺人，又嘗乘醉欲殺其叔父。成化十二年，事聞，詔奪祿米三之二，去冠服，戴民巾，讀書習禮。其後二年，見灂母妃李氏為之請，得冠服如故。見灂卒不能改。愛幼子祐枳，遂誣長子祐棌以大逆，復被詔誚讓。弘治十五年薨。子莊王祐棌嗣，正德十三年薨。</p>
<p id="online_toc_55"><a class="gg-link" href="#online_toc_55"></a>子康王厚煜嗣，事祖母楊妃以孝聞。嘉靖七年六月，璽書褒予。明年冬，境內大饑。厚煜上疏，請辭祿一千石以佐振。帝嘉王憂國，詔有司發粟，不允所辭。及帝南巡，厚煜遠出迎，命益祿三百石。厚煜性和厚，構一樓名「思訓」，嘗獨居讀書，文藻贍麗。宗人輔國將軍祐椋等數犯法，與有司為難。厚煜庇祐椋。祐椋卒得罪，並見責讓。其後有司益務以事裁抑諸宗。洛川王翊鏴奴與通判田時雨之隸爭瓜而毆，時雨捕王奴。厚煜請解不得，竟論奴充軍。未幾，宗室數十人索祿，時雨以宗室毆府官，白於上官。知府傅汝礪盡捕各府人。厚煜由是忿恚，竟自謚死。三十九年十月也。厚煜子成𦤎王載垸疏聞於朝，下法司按問。時雨斬河南市，汝礪戍極邊。厚煜子載培及載培子翊錙皆前卒。翊錙子穆王常清嗣，以善行見旌。萬曆四十二年薨。世子由松前卒，弟壽光王由桂子慈𢣴嗣，薨。無子，穆王弟常㳛嗣。崇禎十七年，彰德陷，被執。</p>
<hr/>
</div>
<!-- end .main --></div>
<!-- end #main --></div>
</div>
</body></html>