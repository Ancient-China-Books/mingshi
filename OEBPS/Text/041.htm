<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷四十一‧志第十七 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十一・志第十七</h1>　
     <span class="style11">地理二</span>
<hr/>
<p class="style11" id="online_toc_0"><a class="gg-link" href="#online_toc_0"></a>山東　山西</p>
<p class="style15" id="online_toc_1"><a class="gg-link" href="#online_toc_1"></a>山東</p>
<p id="online_toc_2"><a class="gg-link" href="#online_toc_2"></a>禹貢青、兗二州地。元直隸中書省，又分置山東東西道宣慰司<span class="style7">治益都路</span>屬焉。洪武元年四月置山東等處行中書省。<span class="style7">治濟南府。</span>三年十二月置青州都衞。<span class="style7">治青州府。</span>八年十月改都衞為山東都指揮使司。九年六月改行中書省為承宣布政使司。領府六，屬州十五，縣八十九。<span class="style7">為里六千四百有奇。</span>南至郯城，<span class="style7">與南直界。</span>北至無棣，<span class="style7">與北直界。</span>西至定陶，<span class="style7">與北直、河南界。</span>東至海。距南京一千八百五十里，京師九百里。洪武二十六年編戶七十五萬三千八百九十四，口五百二十五萬五千八百七十六。弘治四年，戶七十七萬五百五十五，口六百七十五萬九千六百七十五。萬曆六年，戶一百三十七萬二千二百六，口五百六十六萬四千九十九。</p>
<p id="online_toc_3"><a class="gg-link" href="#online_toc_3"></a>濟南府<span class="style7">元濟南路，屬山東東西道宣慰司</span>。太祖吳元年為府。領州四，縣二十六：</p>
<p id="online_toc_4"><a class="gg-link" href="#online_toc_4"></a>　　歷城<span class="style7">倚。天順元年建德王府。南有歷山。東有華不注山。有大清河在西北，即濟水故道，自壽張縣流經縣界，東北至利津入海，又小清河，即濟之南源，一名濼水，出城西趵突泉，經城北，下流至樂安縣入海。又大明湖在城內。又東北有堰頭鎮巡檢司。</span>章邱<span class="style7">府東。東有長白山，又有黌山。南有東陵山，又有長城嶺。又小清河在北。又東有淯河，一名繡江，合諸泉西北匯為白雲湖，下流入小清河。</span>鄒平<span class="style7">府東北。西南有長白山，接章邱、長山二縣界。北有小清河。</span>淄川<span class="style7">府東。元般陽路治此，屬山東東西道宣慰司。太祖吳元年改路為淄川州，縣仍為附郭。二年七月，州廢，來屬。西南有夾谷山。南有原山，與萊蕪縣界，其山陰淄水出焉。又西有孝婦河，自益都縣流入，合瀧、萌、般諸水，下流入小清河。</span>長山<span class="style7">府東北。元屬般陽路。洪武二年七月來屬。西南有長白山。西北有小清河。南有孝婦河。</span>新城<span class="style7">府東北。元屬般陽路。洪武二年七月來屬。七年十二月省入長山、高苑二縣，後復置。北有小清河。西北有孝婦河。東有烏河，其上流即時水，下流至高苑縣入小清河。</span>齊河<span class="style7">府西。元屬德州。洪武二年七月改屬府。有大清河。</span>齊東<span class="style7">府東。元屬河間路。洪武初來屬。北有大清河。東有減水河，成化元年開濬，洩小清河漲溢入大清河。</span>濟陽<span class="style7">府北。南有大清河。</span>禹城<span class="style7">府西北。元屬曹州。洪武二十年來屬。西有漯水枯河，俗名土河。</span>臨邑<span class="style7">府北。元屬河間路。洪武初來屬。西北有盤河。</span>長清<span class="style7">府西南。元屬泰安州。洪武二年七月改屬府。東南有青崖山、隔馬山、方山。西南有大清河。又有沙河，自縣南流入焉，亦曰沙溝河。又東南有石都寨巡檢司。</span>肥城<span class="style7">府西南。元屬濟寧路。洪武二年七月來屬。西北有巫山，一名孝堂山，肥水出焉，西流入大清河。</span>青城<span class="style7">府東北。元屬河間路。洪武二年省入鄒平、齊東二縣。十三年十一月復置，來屬。北有大清河。北有大石關，舊置巡檢司，後廢。</span>陵<span class="style7">府西北。元德州，治安德縣，直隸中書省。洪武元年省安德縣入州。七年七月移州於故陵縣。十三年十一月置陵縣於此。東有德河，下流西入衞河。</span></p>
<p id="online_toc_5"><a class="gg-link" href="#online_toc_5"></a>　　泰安州<span class="style7">元直隸中書省。</span>洪武初來屬，以州治奉符縣省入。<span class="style7">北有泰山，即岱宗也，亦曰東嶽，汶水出焉，下流至汶上縣合大清河。又東南有徂徠山。南有梁父山。又城西有泰安巡檢司。</span>北距府百八十里。領縣二：新泰<span class="style7">州東南。西北有宮山，本名新甫。西南有龜山。東北有小汶河，西流合汶水。又西有上四莊巡檢司。</span>萊蕪<span class="style7">州東。洪武初，改屬濟南府。二年仍來屬。東北有原山，其山陽汶水別源出焉。又西南有冠山。西北有韶山。諸山多產銅鐵錫。</span></p>
<p id="online_toc_6"><a class="gg-link" href="#online_toc_6"></a>　　德州<span class="style7">元屬河間陵州路。</span>洪武元年降為陵縣，屬濟寧府。二年七月改屬德州。七年七月省陵縣，移德州治焉。<span class="style7">西有衞河。東南有故篤馬河，俗名土河。</span>東南距府二百八十里。領縣二：德平<span class="style7">州東。東北有般河，亦曰盤河，或以為古鈎盤也。</span>平原<span class="style7">州東南。</span></p>
<p id="online_toc_7"><a class="gg-link" href="#online_toc_7"></a>　　武定州<span class="style7">元棣州，治厭次縣，屬濟南路。</span>洪武初，州縣俱廢。六年六月復置州，改名樂安。宣德元年八月改為武定州。<span class="style7">永樂十五年，漢王府遷於此。宣德元年除。南有大清河，又有土河，又有商河。東南有清河巡檢司。</span>西南距府二百四十里。領縣四：陽信<span class="style7">州北。元屬棣州。東有商河。</span>海豐<span class="style7">州東北。洪武六年六月析樂安州南地置，屬濱州，後來屬。東北濱海。又北有鬲津河，又有無棣縣，元屬棣州，洪武初省。東北有大沽河口巡檢司。</span>樂陵<span class="style7">州西北。舊治在縣之咸平鎮，屬滄州，洪武元年改屬濟寧府，二年移治富平鎮，七月來屬。南有般河及鬲津河，又有土河。西南又有商河。</span><span class="style7">西北有舊縣鎮巡檢司。</span>商河<span class="style7">州西南。南有商河。</span></p>
<p id="online_toc_8"><a class="gg-link" href="#online_toc_8"></a>　　濱州。洪武初，以州治渤海縣省入。<span class="style7">東北濱海，產鹽。南有大清河。北有士傷河，即鬲津別名也。</span>西南距府三百五十里。領縣三：利津<span class="style7">州東。東北濱海，有永阜等鹽場。東有大清河，流入海。又東北有豐國鎮巡檢司。</span>霑化<span class="style7">州西北。東北濱海，有富國等鹽場。又有久山鎮巡檢司。</span>蒲臺<span class="style7">州南。元屬般陽路。洪武二年七月來屬。東濱海。北有大清河。</span></p>
<p id="online_toc_9"><a class="gg-link" href="#online_toc_9"></a>兗州府<span class="style7">元兗州，屬濟寧路。</span>洪武十八年升為兗州府。領州四，縣二十三。東北距布政司三百五十里。</p>
<p id="online_toc_10"><a class="gg-link" href="#online_toc_10"></a>　　滋陽<span class="style7">倚。洪武三年四月建魯王府。元曰嵫陽。洪武初，省入州。十八年復置。成化間，改為滋陽。泗水在東，又有沂水，自曲阜縣西流來合焉。</span>曲阜<span class="style7">府東。東南有尼山，沂水所出。又東有防山。北有泗水。又有洙水，西南流入於沂水。又北有孔林。</span>寧陽<span class="style7">府北。西北有汶水，支流為洸水。洸水者，洙水也，洸、洙相入受，通稱也，俱西南入運河。又東北有堽城堰，即汶、洸分流處也。</span>鄒<span class="style7">府東南。元屬滕州。洪武二年七月改屬。東南有嶧山，亦曰邾嶧，又曰鄒嶧。東北有昌平山。西南有鳧山。又有泗河。</span>泗水<span class="style7">府東。東有陪尾山，泗水出焉，經縣北，下流至南直清河縣入淮。</span>滕<span class="style7">府東南。元滕州，治滕縣，屬益都路。洪武二年七月，州廢，縣屬濟寧府。十八年來屬。東南有桃山。東北有連青山。又西南有新運河，北自南陽，南至境山，長一百九十四里，嘉靖四十四年所開，又薛水，源自縣東高、薛二山間，西南流，合漷水，一名南沙河，至沛縣入運。又有北沙河在縣北，西流經魚臺入招湖。又南有沙溝集巡檢司。</span>嶧<span class="style7">府東南。元嶧州，屬益都路。洪武二年降為縣，屬濟寧府，後來屬。東南有柱子山，舊名葛嶧山，氶水流其下。又北有君山，一名抱犢山，西泇水所出，東南流至三合村，有東泇河自沂水來會焉。又南合武河、彭、氶諸水注於泗，謂之泇口。萬曆中，改為運道，自夏鎮至直河口，凡二百六十餘里，避黃河之險者三百三十里。又西北有鄒塢鎮巡檢司，嘉靖中，移於縣西拖梨溝。又東南有臺莊巡檢司，萬曆三十四年置。</span>金鄉<span class="style7">府西南。元屬濟寧路。洪武十八年來屬。金莎嶺在東。大河在西南。</span>魚臺<span class="style7">府西南。元屬濟州。洪武元年屬徐州。二年七月屬濟寧府。十八年來屬。泗河在東，即運道也。北有菏水，一名五丈溝，東入泗。又東有穀亭鎮，嘉靖九年，黃河決於此。又南有塌場口，洪武、永樂間，為運道所經。</span>單<span class="style7">府西南。元單州，屬濟寧路。洪武元年省州治單父縣入州。二年七月乃降州為縣，屬濟寧府。十八年來屬。舊城在南，正德十四年五月因河決改遷。南濱大河。</span>城武<span class="style7">府西南。元屬曹州。洪武四年屬濟寧府。十八年來屬。縣城，正德十四年五月因河決改遷。南有故黃河，即洪武間之運道也，弘治後堙。</span></p>
<p id="online_toc_11"><a class="gg-link" href="#online_toc_11"></a>　　濟寧州<span class="style7">元任城縣，為濟州治。至正八年罷濟州，徙濟寧路治此。</span>太祖吳元年為濟寧府。十八年降為州，以州治任城縣省入。<span class="style7">南臨會通河。西有馬腸湖。又東南有魯橋鎮巡檢司。</span>東距府六十里。領縣三。嘉祥<span class="style7">州東。元屬單州。洪武二年來屬。南有塔山。東有會通河。北有故黃河，一名塔章河，即塌場口之上流也。</span>鉅野<span class="style7">州西北。元為濟寧路治，至正八年徙路治任城縣，以縣屬焉。南有高平山。東有鉅野澤，元末為黃河所決，遂涸。東南有會通河。西南有故黃河，弘治後堙。西有安興集巡檢司。</span>鄆城<span class="style7">州西北。西有灉水，又有故黃河，又有故濟水在西南。</span></p>
<p id="online_toc_12"><a class="gg-link" href="#online_toc_12"></a>　　東平州<span class="style7">元東平路，直隸中書省。</span>太祖吳元年為府。七年十一月降為州，屬濟寧府，以州治須城縣省入。十八年改屬。<span class="style7">北有瓠山。東北有危山。西南有安山，亦曰安民山。下有積水湖，一名安山湖。山南有安山鎮，會通河所經也。汶水在南，西流入安山湖。又西北有金線閘巡檢司。</span>東南距府百五十里。領縣五：汶上<span class="style7">州東南。西南有蜀山，其下為蜀山湖。又西為南旺湖，其西北則馬踏河，運道經其中而北出，即會通河也。又汶水在東北，舊時西流入大清河。永樂中，開會通河，堰汶水西南流，悉入南旺湖。</span>東阿<span class="style7">州西北。故城在縣西南。今治本故穀城縣也，洪武八年徙於此。南有碻磝山。西有魚山。會通河自西南而北經此，始與大清河分流。又西有馬頰河，俗名小鹽河，東流入大清河。又張秋鎮在西南，弘治二年，河決於此。七年十二月塞，賜名安平鎮。</span>平陰<span class="style7">州東北。南有汶河。西南有大清河，又有滑口鎮巡檢司，後廢。</span>陽穀<span class="style7">州西北。東有會通河。又東有阿膠井。</span>壽張<span class="style7">州西。洪武三年省入須城、陽穀二縣。十三年十一月復置，屬濟寧府，後來屬。東南有故城，元時縣治在焉。今治本王陵店，洪武十三年徙置。南有梁山濼，即故大野澤下流。東北有會通河，又有沙灣，弘治前黃河經此，後堙。西南有梁山集巡檢司。</span></p>
<p id="online_toc_13"><a class="gg-link" href="#online_toc_13"></a>　　曹州。正統十年十二月以曹縣之黃河北舊土城置。<span class="style7">東有舊黃河，洪武初，引河入泗以通運處也。永樂中，亦嘗條濬。南有灉河。東南有菏澤，流為菏水。</span>東北距府三百里。領縣二：曹<span class="style7">州東南。元曹州，治濟陰縣，直隸中書省。洪武元年省濟陰縣入州。二年，州治自北徙於盤石鎮。四年降為縣，屬濟寧府。正統十年十二月置州，以縣屬焉。西南有黃陵岡，與河南儀封縣界。弘治五年，黃河決於此，河遂在縣南，東入單縣界，至南直徐州，合泗入淮。又西有賈魯河，嘉靖前猶為運道，後廢。東南有楚邱縣，元屬曹州，洪武初省。又西北有安陵鎮巡檢司。</span>定陶<span class="style7">州東南。元屬曹州。洪武元年屬濟寧府。十年五月省入城武縣。十三年十一月復置，仍屬濟寧府。正統十年十二月來屬。西有黃河故道。弘治前，河經此，至張秋之沙灣入會通河。</span></p>
<p id="online_toc_14"><a class="gg-link" href="#online_toc_14"></a>　　沂州<span class="style7">元屬益都路，後省州治臨沂縣入州。</span>洪武元年屬濟寧府。五年屬濟南府。七年十二月屬青州府。十八年來屬。<span class="style7">弘治四年八月建涇王府，嘉靖十六年除。西有艾山。東有沂水，源自青州沂水縣，南流至州境，與枋水合，下流入泗。又有沭水，流經南直安東縣為漣水，入淮。又西南有泇水，亦曰東泇水，下流合嶧縣之西泇水入運。西南有羅藤鎮巡檢司。</span>西距府五百六十里。領縣二：郯城<span class="style7">州東南。洪武初置。東有馬陵山，又有羽山，與南直贛榆縣界。又沭水在東。沂水在西。西有磨山鎮巡檢司，後廢。</span>費<span class="style7">州西北。西北有蒙山。西南有大沫崓，又有祊水，東北有蒙陽水，下流俱入於沂河。西南有關陽鎮、西北有毛陽鎮二巡檢司。</span></p>
<p id="online_toc_15"><a class="gg-link" href="#online_toc_15"></a>東昌府<span class="style7">元東昌路，直隸中書省。</span>洪武初為府。領州三，縣十五。東距布政司二百九十里。</p>
<p id="online_toc_16"><a class="gg-link" href="#online_toc_16"></a>　　聊城<span class="style7">倚。城東有會通河。西南有武水枯河，即漯河也，為會通河所截，中堙。</span>堂邑<span class="style7">府西。東北有會通河。西有舊黃河。</span>博平<span class="style7">府東北。洪武三年三月省，尋復置。西南有會通河。東北有故黃河。</span>茌平<span class="style7">府東北。西有故黃河。又西北有故馬頰河。</span>莘<span class="style7">府西南。北有弇山，舊有泉湧出，曰弇山泉。</span>清平<span class="style7">府北。元屬德州。洪武元年屬恩州。二年七月屬高唐州。三年三月省，尋復置，改屬。西有會通河。西南有魏家灣巡檢司。</span>冠<span class="style7">府西南。元冠州，直隸中書省。洪武三年降為縣，來屬。西北有衞河。又東有賈鎮堡，東北有清水鎮堡，俱嘉靖二十二年築。</span></p>
<p id="online_toc_17"><a class="gg-link" href="#online_toc_17"></a>　　臨清州<span class="style7">元臨清縣，屬濮州。</span>洪武二年七月改屬。弘治二年升為州。<span class="style7">舊治在南，洪武二年徙治臨清閘。景泰元年又於閘東北三里築城，徙治焉。會通河在城南，有衞河自西來會，至天津直沽入海，為北運河。</span>東南距府百二十里。領縣二：邱<span class="style7">州西。元直隸東昌路。弘治二年改屬州。東南有衞河，又有漳河。</span>館陶<span class="style7">州西南。元屬濮州。洪武二年七月屬東昌府，三年三月省，尋復置，仍屬東昌府。弘治二年改屬州。西有衞河，自元城縣流入。又西南有漳河。又西南有南館陶鎮巡檢司。</span></p>
<p id="online_toc_18"><a class="gg-link" href="#online_toc_18"></a>　　高唐州<span class="style7">元直隸中書省。</span>洪武初，以州治高唐縣省入，來屬。<span class="style7">西有漯河，溢涸無常。又有馬頰河，一名舊黃河。</span>西南距府百二十里。領縣三：恩<span class="style7">州北。元恩州，直隸中書省。洪武二年降為縣，來屬。西有故城。今治本許官店，洪武七年七月徙於此。西北有衞河。東南有馬頰枯河。又高雞泊亦在縣西北。</span>夏津<span class="style7">州西。洪武三年三月省，尋復置。西南有衞河。又東有馬頰故河。又西有裴家圈巡檢司。</span>武城<span class="style7">州西北。西有衞河。東南有沙河。東北有甲馬營巡檢司。</span></p>
<p id="online_toc_19"><a class="gg-link" href="#online_toc_19"></a>　　濮州<span class="style7">元直隸中書省。</span>洪武二年以州治鄄城縣省入，來屬。<span class="style7">故城在東，景泰三年以河患遷於王村，即今治也。東南有故黃河，永樂中，河流由此入會通河，後堙。又西南有濮水，一名洪河。</span>東北距府二百里。領縣三：范<span class="style7">州東北。洪武三年三月省，尋復置。東南有故城，洪武二十五年圮於河，始遷今治。又東南有水保寨巡檢司。</span>觀城<span class="style7">州西北。洪武三年三月省，尋復置。又東有馬頰河，有黑羊山水自西北流入焉。</span>朝城<span class="style7">州北。洪武三年三月省，尋復置。西南有故漯河。</span></p>
<p id="online_toc_20"><a class="gg-link" href="#online_toc_20"></a>青州府<span class="style7">元益都路，屬山東東西道宣慰司。</span>太祖吳元年為青州府。領州一，縣十三。西距布政司三百二十里。</p>
<p id="online_toc_21"><a class="gg-link" href="#online_toc_21"></a>　　益都<span class="style7">倚。洪武三年四月建齊王府，永樂四年廢。十三年建漢王府，十五年遷於樂安。成化二十三年建衡王府。南有雲門山，與劈山連。西北有堯山。又西有九迴山，北陽水出焉，亦曰澠水，經治嶺山麓，曰五龍口，下流經樂安縣，入巨淀。又有南陽水，源出縣西南石膏山，流經城北，又東北合北陽水。又西有淄水，下流至壽光入海。又西南有顏神鎮，孝婦河出焉，入淄川縣界。有顏神鎮巡檢司，嘉靖三十七年築城。鎮西南有青石關。</span>臨淄<span class="style7">府西北。南有牛山。又有鼎足山，女水出焉，下流合北陽水。又有峱山。又有南郊山，其下為天齊淵。城東有淄水，又西有澠水，又有系水，下流俱入時水。其時水自西南而東北，亦曰耏水，又有澅水流入焉，下流俱至樂安縣入海。南有淄河店巡檢司，後廢。</span>博興<span class="style7">府西北。元博興州。洪武二年降為縣。南有小清河，有時水。</span>高苑<span class="style7">府西北。東南有商山。西南有小清河。西北有田鎮巡檢司。後廢。</span>樂安<span class="style7">府北。東北濱海，有鹽場。北有小清河。東有時水。又東南有淄水，又有北陽水，又有巨洋水，俱匯流於縣東北之高家港入海。港即古之馬車瀆也。有高家港巡檢司。又西北有樂安鎮巡檢司。又東北有塘頭寨，有百戶所駐焉。</span>壽光<span class="style7">府東北。北濱海，有鹽場。西有淄水，又有北陽水。又東有巨洋水。又西北有清水泊，即古之鉅定湖也，其北接樂安縣之高家港。又東北有廣陵鎮巡檢司。</span>昌樂<span class="style7">府東。元屬濰州，尋省，後復置，仍屬濰州。洪武初，改屬。西北有故城。洪武中，徙於今治。東南有方山，東丹水所出，北逕昌樂故城，西丹水流合焉，下流至壽光縣入於海。又南有白狼水，至濰縣入海。</span>臨朐<span class="style7">府東。南有朐山，又有大峴山，上有穆陵關巡檢司。又東有沂山，一名東泰山，沭水、瀰水俱發源於此。瀰水，一名巨洋水，西合石構水，至壽光入海。又東北有丹山，一名丸山，西丹河及白狼水出焉。</span>安邱<span class="style7">府東南。元屬密州。洪武二年七月，州廢，屬府。西南有牟山，又有峿山。又東北有岞山。東有濰水，下流經濰縣入海。又北有汶水，源亦出沂山，下流合濰水。</span>諸城<span class="style7">府東南。元為密州治，屬益都路。洪武二年七月，州廢，屬府。東南有琅邪山。西南有常山，又有馬耳山。北有濰水，東北有盧水，流合焉。南有信陽鎮巡檢司。又南有南龍灣海口巡檢司。</span>蒙陰<span class="style7">府西南。元屬莒州。洪武二年七月改屬府。南有蒙陰山。東有長山，有蒙水，北流入沂水。東南有紫荊關巡檢司。萬曆間廢。</span></p>
<p id="online_toc_22"><a class="gg-link" href="#online_toc_22"></a>　　莒州<span class="style7">元屬益都路。</span>洪武初，以州治莒縣省入。<span class="style7">西有浮來山。又西北有箕屋山，濰水出焉。又西南有沭水，流入沂州界。南有十字路、西南有葛溝店二巡檢司。</span>北距府二百里。領縣二：沂水<span class="style7">州西北。西北有大弁山，與雕厓山連，沂水出焉，南流經沂州界入泗。東北有沭水。</span>日照<span class="style7">州東北。東濱海，有鹽場。東南有夾倉鎮巡檢司。</span></p>
<p id="online_toc_23"><a class="gg-link" href="#online_toc_23"></a>萊州府<span class="style7">元萊州，屬般陽路。</span>洪武元年升為府。六年降為州。九年五月復升為府。領州二，縣五。西距布政司六百四十里。</p>
<p id="online_toc_24"><a class="gg-link" href="#online_toc_24"></a>　　掖<span class="style7">倚。北濱海，有鹽場。又有三山島，在海南岸。東北有萬里沙。西南有掖水，北入海。東南有小沽河。又東北有王徐砦守禦千戶所，嘉靖中置。又西有海倉、北有柴葫寨二巡檢司。</span></p>
<p id="online_toc_25"><a class="gg-link" href="#online_toc_25"></a>　　平度州<span class="style7">元膠水縣。</span>洪武二十二年正月改置。<span class="style7">北有萊山。西有膠水，下流至昌邑北入海。東有大沽河，源自黃縣蹲犬山，流經州，與小沽河合，通名為沽河，至即墨縣入海。小沽，即尤水也。又西南有亭口鎮巡檢司。</span>北距府百里。領縣二：濰<span class="style7">州西。元濰州，屬益都路。洪武元年以州治北海縣省入。九年屬萊州府。十年五月降為縣。二十二年正月改屬州。南有濰水，東北入海。又東北有固堤店巡檢司。</span>昌邑<span class="style7">州西北。元屬濰州。洪武十年五月省入濰縣。二十二年正月復置，來屬。東有濰水。東北有膠河。北有魚兒鎮巡檢司。</span></p>
<p id="online_toc_26"><a class="gg-link" href="#online_toc_26"></a>　　膠州<span class="style7">元屬益都路。</span>洪武初，以州治膠西縣省入。九年來屬。<span class="style7">西南有鐵橛山，膠水所出，亦曰膠山。東北有沽河，南流入海。又東南海口有靈山衞，又有安東衞，俱洪武三十一年五月置。又有夏河寨千戶所，在靈山衞西南。石臼島寨千戶所，在安東衞南。俱弘治後置。又西南有古鎮巡檢司。北有逢猛鎮巡檢司。</span>北距府二百二十里。領縣二：高密<span class="style7">州西北。元屬膠州。洪武元年屬青州府。九年五月屬萊州府，尋復屬州。東有膠水。西有濰水。又西南有密水，一名百尺溝，北會於濰水。</span>即墨<span class="style7">州東。元屬膠州。洪武初，屬青州府。九年五月屬萊州府。十年五月仍屬州。東南有勞山，在海濱。又有田橫島，在東北海中。東有鼇山衞，洪武二十一年五月置。又東北有雄崖守禦千戶所，南有浮山守禦千戶所，俱洪武中置。又東北有栲栳島巡檢司。又即墨營舊在縣南，宣德八年移置縣北，有城。</span></p>
<p id="online_toc_27"><a class="gg-link" href="#online_toc_27"></a>登州府<span class="style7">元登州，屬般陽路。</span>洪武元年屬萊州府。六年直隸山東行省。九年五月升為府。領州一，縣七。西距布政司一千零五十里。</p>
<p id="online_toc_28"><a class="gg-link" href="#online_toc_28"></a>　　蓬萊<span class="style7">倚。洪武初廢。九年五月復置。北有丹崖山，臨大海。南有密神山，密水所出。西南有黑石山，黑水所出，經城南合流，北入於海。西有龍山，產鐵。東有高山巡檢司，本置於海中沙門島，後遷朱高山下。又東南有楊家店巡檢司。</span>黃<span class="style7">府西南。東南有萊山。西南有蹲犬山，大沽水出焉。又東有黃水，東南有洚水，合流入海。又西有馬停鎮巡檢司。</span>福山<span class="style7">府東南。東北有之罘山，三面臨海。西南有義井河，北入海。又奇山守禦千戶所在東北，洪武三十一年置。又北有孫夼鎮巡檢司。</span>棲霞<span class="style7">府東南。東有岠嵎山，嘗產金，亦名金山。又有百澗山，西北有北曲山，二山舊皆產鐵。又南有翠屏山，大河出焉，即義井河之上源也。</span>招遠<span class="style7">府西南。元屬萊州。洪武九年五月來屬。東北有原疃河，北入海。西有東良海口巡檢司。</span>萊陽<span class="style7">府南。元屬萊州。洪武九年五月來屬。東南有昌水，源發文登縣之昌山，一名昌陽水，南入海。東有豯養澤。又東南有大嵩衞，洪武三十一年五月置。衞西有大山千戶所，成化中置。又南有行村寨巡檢司。</span></p>
<p id="online_toc_29"><a class="gg-link" href="#online_toc_29"></a>　　寧海州<span class="style7">元直隸山東東西道宣慰司。</span>洪武初，以州治牟平縣省入，屬萊州府。九年改屬。<span class="style7">東有金水河，一名沁水，西南有五丈河，俱北入海。又西南有乳山寨巡檢司。</span>西距府二百二十里。領縣一：文登<span class="style7">州東南。元屬寧海州。洪武初，改屬萊州府。九年五月屬登州府，後仍屬州。東南有斥山。南有成山，又有鐵槎山。又西有鐵官山。東南濱海。南有靖海衞，東有成山衞，北有威海衞，皆洪武三十一年五月置。又寧津守禦千戶所在東南，亦洪武三十一年置。又東有海陽守禦千戶所，在靖海衞南。金山守禦千戶所，在威海衞西。百尺崖守禦千戶所，在威海衞北。尋山守禦千戶所，在成山衞東南。俱成化中置。又北有辛汪寨、東北有溫泉鎮、東有赤山鎮三巡檢司。</span></p>
<p id="online_toc_30"><a class="gg-link" href="#online_toc_30"></a>遼東都指揮使司<span class="style7">元置遼陽等處行中書省，治遼陽路。</span>洪武四年七月置定遼都衞。六年六月置遼陽府、縣。八年十月改都衞為遼東都指揮使司。治定遼中衞，領衞二十五，州二。十年，府縣俱罷。東至鴨綠江，西至山海關，南至旅順海口，北至開原。由海道至山東布政司，二千一百五十里。距南京一千四百里，京師一千七百里。</p>
<p id="online_toc_31"><a class="gg-link" href="#online_toc_31"></a>定遼中衞<span class="style7">元遼陽路，治遼陽縣。</span>洪武四年罷。六年復置。十年復罷。十七年置衞。<span class="style7">西南有首山。南有千山。又東南有安平山，山有鐵場。又西有遼河，自塞外流入，至海州衞入海。又西北有渾河，一名小遼水，東北有太子河，一名大梁水，又名東梁水，下流俱入於遼水。又東有鴨綠江，東南入海。又東有鳳凰城，在鳳凰山東南，成化十七年築，為朝鮮入貢之道。又南有鎮江堡城。又連山關亦在東南。</span></p>
<p id="online_toc_32"><a class="gg-link" href="#online_toc_32"></a>定遼左衞，定遼右衞，俱洪武六年十一月置。定遼前衞，洪武八年二月置。定遼後衞，本遼東衞，洪武四年二月置，八年二月改，九年十月徙治遼陽城北，尋復。東寧衞，本東寧、南京、海洋、草河、女直五千戶所，洪武十三年置，十九年七月改置。自在州，永樂七年置於三萬衞城，尋徙。以上五衞一州，同治都司城內。</p>
<p id="online_toc_33"><a class="gg-link" href="#online_toc_33"></a>海州衞，本海州，洪武初，置於舊澄州城。九年置衞。二十八年四月，州廢。<span class="style7">西南濱海，有鹽場。西有遼河，匯渾河、太子河入海，謂之三岔河。又西有南、北通江，亦合於遼河。東有大片嶺關，有鹽場。</span>東北距都司百二十里。</p>
<p id="online_toc_34"><a class="gg-link" href="#online_toc_34"></a>蓋州衞<span class="style7">元蓋州，屬遼陽路。</span>洪武四年廢，五年六月復置，九年十月置衞。二十八年四月，州復廢。<span class="style7">東北有石城山。又北有平山，其下有鹽場。又東有駐蹕山，西濱海，有連雲島，上有關。又東有泥河，南有清河，東南有畢里河，下流皆入於海。又南有永寧監城，永樂七年置。又西北有梁房口關，海運之舟由此入遼河，旁有鹽場。又東有石門關。西有鹽場。北有鐵場。</span>北距都司二百四十里。</p>
<p id="online_toc_35"><a class="gg-link" href="#online_toc_35"></a>復州衞，本復州，洪武五年六月置於舊復州城。十四年九月置衞。二十八年四月，州廢。<span class="style7">西濱海。西南有長生島。又南有沙河，合麻河，西注於海。東有得利嬴城，元季士人築，洪武四年二月置遼東衞於此，尋徙。又南有樂古關。西有鹽場。北有鐵場。</span>北距都司四百二十里。</p>
<p id="online_toc_36"><a class="gg-link" href="#online_toc_36"></a>金州衞，本金州，洪武五年六月置於舊金州。八年四月置衞。二十八年四月，州廢。<span class="style7">東有大黑山，小沙河出焉。又有小黑山，駱馬河、澄沙河俱出焉。衞東西南三面皆濱海。南有南關島。東有蓮花島。東南有金線島。又東有皮島，又有長行島。南有雙島及三十島。西南有鐵山島。東北有蕭家島，有關。又旅順口關在南，海運之舟由此登岸，有南、北二城，其北城有中左千戶所，洪武二十年置。又東南有望海堝石城，永樂七年置。又衞東有鐵場。東北有鹽場。</span>北距都司六百里。</p>
<p id="online_toc_37"><a class="gg-link" href="#online_toc_37"></a>廣寧衞<span class="style7">元廣寧府路。</span>洪武初廢。二十三年五月置衞。<span class="style7">洪武二十五年三月建遼王府。建文中改封湖廣荊州府。西有醫無閭山。南濱海。東有路河，東北有珠子河，下流皆注於遼河。又板橋河在西，南流入海。北有白土廠關，又有分水嶺關。西北有魏家嶺關。又北有懿州，元屬遼陽路。洪武二十六年正月置廣寧後屯衞於此。永樂八年，州廢。徙衞於義州衞城。又西南有閭陽關，東北有望平縣，元俱屬廣寧路。又西北有川州，元屬大寧路。又東北有順州，西北有成州，元俱屬東寧路。又西南有鍾秀城，元置千戶所於此。俱洪武中廢。</span>東距都司四百二十里。</p>
<p id="online_toc_38"><a class="gg-link" href="#online_toc_38"></a>廣寧中衞、廣寧左衞，俱洪武二十六年正月置，二十八年四月廢，三十五年十一月復置。廣寧右衞，本治大凌河堡，洪武二十六年正月置，二十八年四月廢，三十五年十一月復置。以上三衞，俱在廣寧衞城。</p>
<p id="online_toc_39"><a class="gg-link" href="#online_toc_39"></a>廣寧前衞、廣寧後衞俱洪武二十六年正月置。後俱廢。</p>
<p id="online_toc_40"><a class="gg-link" href="#online_toc_40"></a>義州衞<span class="style7">元義州，屬大寧路。</span>洪武初，州廢。二十年八月置衞。<span class="style7">西北有大凌河，下流入海。東北有清河，下流合大凌河。</span>東南距都司五百四十里。</p>
<p id="online_toc_41"><a class="gg-link" href="#online_toc_41"></a>廣寧後屯衞，洪武二十六年正月置於舊懿州。永樂八年徙治義州衞城。</p>
<p id="online_toc_42"><a class="gg-link" href="#online_toc_42"></a>廣寧中屯衞<span class="style7">元錦州，屬大寧路。</span>洪武初，州廢。二十四年九月置衞。<span class="style7">東有木葉山。西有東、西紅螺山。西南有杏山。東南有乳峰山。又東有大凌河、小凌河。又西有女兒河，與小凌河合。又南有松山堡，在松山西，宣德五年正月置中左千戶所於此，轄杏山驛至小凌河驛。東有大凌河堡，洪武二十六年正月置廣寧右衞，二十八年四月廢。宣德五年正月置中右千戶所於此，轄凌河驛至十三山驛。又城南有鹽場二，鐵場一。又西有鐵場。</span>東南距都司六百里。</p>
<p id="online_toc_43"><a class="gg-link" href="#online_toc_43"></a>廣寧左屯衞，洪武二十四年九月置於遼河西，後徙廣寧中屯衞城。</p>
<p id="online_toc_44"><a class="gg-link" href="#online_toc_44"></a>廣寧右屯衞<span class="style7">元廣寧府地。</span>洪武二十六年正月置於十三山堡。二十七年遷於舊閭陽縣之臨海鄉。<span class="style7">北有十三山。山西有十三山堡。西有大凌河。又西南有望梅嶺。又南有鹽場，東有鐵場。</span>東南距都司五百四十里。</p>
<p id="online_toc_45"><a class="gg-link" href="#online_toc_45"></a>廣寧前屯衞<span class="style7">元瑞州，屬大寧路。</span>洪武初，屬永平府。七年七月，州廢。二十六年正月置衞。<span class="style7">西北有萬松山。北有十八盤山。西有麻子峪，有鐵場。東南為山口峪，有鹽場。東北有六州河，下流至蛇山務入海。西有山海關，與北直撫寧縣界。又有急水河堡，宣德五年正月置中前千戶所於此，轄山海東關至高嶺驛。又東有杏林堡，宣德五年正月置中後千戶所於此，轄沙河驛至東關驛。</span>東距都司九百六十里。</p>
<p id="online_toc_46"><a class="gg-link" href="#online_toc_46"></a>寧遠衞，宣德五年正月分廣寧前屯、中屯二衞地置，治湯池。<span class="style7">西北有大團山。東北有長嶺山。南濱海。東有桃花島。東南有覺華島城。西有寧遠河，即女兒河也，又名三女河。又東有塔山，有中左千戶所，轄連山驛山至杏山驛，西有沙河中右千戶所，轄東關驛至曹莊驛，俱宣德五年正月置。又南有鹽、鐵二場。</span>東距都司七百七十里。</p>
<p id="online_toc_47"><a class="gg-link" href="#online_toc_47"></a>瀋陽中衞<span class="style7">元瀋陽路。</span>洪武初廢。三十一年閏五月置衞。<span class="style7">洪武二十四年建瀋王府。永樂六年遷於山西潞州。東有東牟山。南有渾河，又東有瀋水入焉。又西有遼河。又東北有撫順千戶所，洪武二十一年置。所東有撫順關。北有蒲河千戶所，亦洪武二十一年置。</span>南距都司百二十里。</p>
<p id="online_toc_48"><a class="gg-link" href="#online_toc_48"></a>瀋陽左衞、瀋陽右衞，俱洪武中置。建文初廢。洪武三十五年七月復置，後仍廢。</p>
<p id="online_toc_49"><a class="gg-link" href="#online_toc_49"></a>瀋陽中屯衞，洪武三十一年閏五月置。建文中廢。洪武三十五年十一月復置，屬北平都司，後屬後軍都督府，寄治北直河間縣。</p>
<p id="online_toc_50"><a class="gg-link" href="#online_toc_50"></a>鐵嶺衞，洪武二十一年三月以古鐵嶺城置。二十六年四月遷於古嚚州之地，即今治也。<span class="style7">西有遼河，南有汛河，又南有小清河，俱流入於遼河。又南有懿路城，洪武二十九年置懿路千戶所於此。又范河城在衞南，亦曰汛河城，正統四年置汛河千戶所於此。東南有奉集縣，即古鐵嶺城也，接高麗界，洪武初置縣，尋廢。又有咸平府，元直隸遼東行省。至正二年正月降為縣。洪武初廢。</span>南距都司二百四十里。</p>
<p id="online_toc_51"><a class="gg-link" href="#online_toc_51"></a>三萬衞<span class="style7">元開元路。</span>洪武初廢。二十年十二月置三萬衞於故城西，兼置兀者野人乞例迷女直軍民府。二十一年，府罷，徙衞於開元城。<span class="style7">洪武二十四年建韓王府。永樂二十二年遷於陝西平涼。西北有金山。東有分水東嶺。北有分水西嶺。西有大清河，東有小清河，流合焉，下流入於遼河。又北有上河，東北有艾河，流合焉，謂之遼海，即遼河上源也。又北有金水河，北流入塞外之松花江。又鎮北關在東北。廣順關在東。又西有新安關。西南有清河關。南有山頭關。又北有北城，即牛家莊也，洪武二十三年三月置遼海衞於此。二十六年，衞徙。又南有中固城，永樂五年置。</span>南距都司三百三十里。</p>
<p id="online_toc_52"><a class="gg-link" href="#online_toc_52"></a>遼海衞，洪武二十三年三月置於牛家莊。二十六年徙三萬衞城。安樂州，永樂七年置，在三萬衞城。</p>
<p class="style15" id="online_toc_53"><a class="gg-link" href="#online_toc_53"></a>山西</p>
<p id="online_toc_54"><a class="gg-link" href="#online_toc_54"></a>禹貢冀州之域。元置河東山西道宣慰使司，<span class="style7">治大同路。</span>直隸中書省。洪武二年四月置山西等處行中書省。<span class="style7">治太原路。</span>三年十二月置太原都衞。<span class="style7">與行中書省同治。</span>八年十月改都衞為山西都指揮使司。九年六月改行中書省為承宣布政使司。領府五，直隸州三，屬州十六，縣七十九。<span class="style7">為里四千四百有奇。</span>東至真定，<span class="style7">與北直界。</span>北至大同，<span class="style7">外為邊地。</span>西南皆至河，<span class="style7">與陝西、河南界。</span>距南京二千四百里，京師千二百里。洪武二十六年編戶五十九萬五千四百四十四，口四百七萬二千一百二十七。弘治四年，戶五十七萬五千二百四十九，口四百三十六萬四百七十六。萬曆六年，戶五十九萬六千九十七，口五百三十一萬九千三百五十九。</p>
<p id="online_toc_55"><a class="gg-link" href="#online_toc_55"></a>太原府<span class="style7">元冀寧路，屬河東山西道宣慰司。</span>洪武元年十二月改為太原府，領州五，縣二十：</p>
<p id="online_toc_56"><a class="gg-link" href="#online_toc_56"></a>　　陽曲<span class="style7">倚。洪武三年四月建晉王府於城外東北維。西有汾水，自靜樂縣流經此，下流至滎河縣合大河。西北有天門關巡檢司。東北有石嶺關巡檢司。</span>太原<span class="style7">府西南。元曰平晉，治在今東北。洪武四年移於汾水西，故晉陽城之南關。八年更名太原。西有懸甕山，一名龍山，又名結絀山，晉水所出，下流入於汾。西北有蒙山。東有汾水。東南有洞渦水，源自樂平，下流入汾。</span>榆次<span class="style7">府東南。有凃水，合小凃水西北流，入洞渦水。</span>太谷<span class="style7">府東南。有馬嶺，路出北直邢臺縣，上有馬嶺關，有巡檢司。西有太谷，一名咸陽谷。東北有象谷水，流入汾。</span>祁<span class="style7">府南少西。東南有胡甲山，隆舟水出焉，下流至平遙入汾。南有隆舟峪巡檢司。又東有團柏鎮。</span>徐溝<span class="style7">府南。北有洞渦水，至此合汾。</span>清源<span class="style7">府西南。北有清源水，東流，南入汾。</span>交城<span class="style7">府西南。東北有羊腸山。東南有汾水。又西有文水。</span>文水<span class="style7">府西南。有隱泉山。東有文水，南入汾。又東北有猷水，或以為即鄔澤也。</span>壽陽<span class="style7">府東。西有殺熊嶺。南有洞渦水，黑水流合焉。</span>盂<span class="style7">府東北。元盂州。洪武二年降為縣。東北有白馬山。北有滹沱河，東入北直平山縣界。東北有伏馬關，一名白馬關。又東有榆棗關。</span>靜樂<span class="style7">府西北。元管州。洪武二年改為靜樂縣。東北有管涔山，汾水所出。又東北有燕京山，上有天池。又北有寧化守禦千戶所，洪武二年置。又東南有兩嶺關，置故鎮巡檢司於此，後移於稍東順水村。又南有樓煩鎮巡檢司。又東北有沙婆嶺巡檢司，後移於陽曲縣天門關。</span>河曲<span class="style7">府西北。元省。洪武十三年十一月復置。西有火山，臨大河。河濱有娘娘灘、太子灘，皆套中渡河險要處也。北有關河，以經偏頭關而名，西北流入大河。成化十一年十二月置偏頭關守禦千戶所，與寧武、鴈門為三關。</span></p>
<p id="online_toc_57"><a class="gg-link" href="#online_toc_57"></a>　　平定州<span class="style7">東有綿山，澤發水出焉，即冶河上源，合沾水，東流至平山縣入滹沱。西南有洞渦水，合浮化水，西流入汾。東南有新固關守禦千戶所。又東有故關，即井陘關也，洪武三年置故關巡檢司於此。又有葦澤、盤石二關在縣東北，俱接井陘縣界。</span>西北距府一百八十里。領縣一：樂平<span class="style7">州東南。東有臯落山，一名靈山。西南有少山，一名沾嶺，為沾水、清漳二水之發源。沾東流入澤發水，漳北流，折而西南，入和順縣之梁榆水。又西有陡泉嶺，洞渦水所出。又靜陽鎮在縣東南。</span></p>
<p id="online_toc_58"><a class="gg-link" href="#online_toc_58"></a>　　忻州。洪武初，以州治秀容縣省入。<span class="style7">北有滹沱河，又有忻水，一名肆盧川，自北流入焉。西南有牛尾莊巡檢司，後移於州北十里。又西有寨西巡檢司，西北有沙溝巡檢司，後俱廢。又忻口寨亦在州北。又東南有赤塘關。</span>南距府百六十里。領縣一：定襄<span class="style7">州東少北。北有滹沱河。又南有叢象山，有三會水流合焉。東北有胡谷砦巡檢司，後廢。</span></p>
<p id="online_toc_59"><a class="gg-link" href="#online_toc_59"></a>　　代州。洪武二年降為縣。八年二月復升為州。<span class="style7">句注山在西，亦名西陘，亦曰鴈門山，其北為鴈門關，有鴈門守禦千戶所，洪武十二年十月置。又於關北置廣武營城。又東有夏屋山，一名下壺。又南有滹沱河，源自繁峙入州界，西南流經崞、忻、定襄，又東經五臺、盂，入真定界。又北有太和嶺、水勤口二巡檢司，後俱廢。</span>西南距府三百五十里。領縣三：五臺<span class="style7">州東南。元臺州。洪武二年改為五臺縣。八年二月來屬。東北有五臺山，有清水河，東北流，合虒陽河，南入於滹沱。又東南有高洪口巡檢司。又東北有大谷口、飯仙山二巡檢司，後俱廢。</span>繁峙<span class="style7">州東。元堅州。洪武二年改為繁峙縣。八年二月來屬。舊治在縣南，成化三年二月移治東義村。萬曆十四年十二月徙於河北之石龍崗。東北有秦戲山，滹沱河所出也，迴環千三百七十里，至北直靜海縣入海。又北有茹越口、東北有北樓口、東有平刑嶺三巡檢司，後俱廢。又東有郎嶺關城，洪武十七年築。</span>崞<span class="style7">州西南。元崞州。洪武二年降為縣。八年二月來屬。西南有崞山。東南有石鼓山，又有滹沱河。又西北有寧武關，有寧武守禦千戶所，景泰元年置。又有八角守禦千戶所，嘉靖三年八月置。又西南有蘆板寨巡檢司。又西北有楊武峪、弔橋嶺、胡峪北口三巡檢司。</span></p>
<p id="online_toc_60"><a class="gg-link" href="#online_toc_60"></a>　　岢嵐州。本岢嵐縣，洪武七年十月置。八年十一月升為州。<span class="style7">北有岢嵐山，其東為雪山。西南有嵐漪河，北有蔚汾水，下流俱入大河。又西北有岢嵐鎮巡檢司，後廢。又北有天澗堡隘，路通朔州。西北有于坑堡隘，又有洪谷堡隘，俱通保德州。</span>東南距府二百八十里。領縣二：嵐<span class="style7">州南，少東。元嵐州。洪武初，降為縣。西南有黃尖山，蔚汾水所出。又北有二郎關、鹿徑嶺二巡檢司。</span>興<span class="style7">州西南。元興州。洪武二年降為縣。八年十一月來屬。東北有石樓山。西濱大河，南有蔚汾水流入焉。又東有界河口、西南有孟家峪二巡檢司。</span></p>
<p id="online_toc_61"><a class="gg-link" href="#online_toc_61"></a>　　保德州。洪武七年降為縣。八年十一月屬岢嵐州。九年正月復升為州。<span class="style7">西濱大河。東北有得馬水巡檢司，後廢。</span>東南距府五百里。</p>
<p id="online_toc_62"><a class="gg-link" href="#online_toc_62"></a>平陽府<span class="style7">元晉寧路，屬河東山西道宣慰司。</span>洪武元年改為平陽府。領州六，縣二十八。東北距布政司五百九十里。</p>
<p id="online_toc_63"><a class="gg-link" href="#online_toc_63"></a>　　臨汾<span class="style7">倚。西有姑射山。西南有平山，晉水、平水皆出於此，東流入於汾。</span>襄陵<span class="style7">府西南。西南有三隥山。東有汾水，南有太平關，有巡檢司。</span>洪洞<span class="style7">府北，少東。東有九箕山。西有汾水。</span>浮山<span class="style7">府東，少南。西有浮山。北有澇水，東南有潏水，下流俱入汾。</span>趙城<span class="style7">府北。元屬霍州。洪武三年改屬。西有羅雲山，又有汾水、霍水，自東南流入焉。</span>太平<span class="style7">府西南。元屬絳州。洪武二年改屬。東有汾水。</span>岳陽<span class="style7">府東北。東有沁水，流入澤州界。北有澗水。又南有赤壁水，西北流，會澗水入汾河。</span>曲沃<span class="style7">府南。元屬絳州。洪武二年改屬。南有紫金山，產銅。北有喬山。西有汾水。西南有澮水，下流入汾。</span>翼城<span class="style7">府東南。元屬絳州。洪武二年改屬。東南有澮高山，產銅，下有灤泉。又東有烏嶺山，澮水出焉。</span>汾西<span class="style7">府北，少西。西有青山，產鐵。東有汾水。</span>蒲<span class="style7">府西北。元屬隰州。洪武二年改屬。西有第一河，西流入大河。東有張村岔巡檢司。</span>靈石<span class="style7">府北。元屬霍州。萬曆二十三年五月改屬汾州府。四十三年還屬府。東有綿山，即介山也。城北有汾水，又東有谷水流入焉。又北有靈石口巡檢司。西南有陰地關，又有汾水關。</span></p>
<p id="online_toc_64"><a class="gg-link" href="#online_toc_64"></a>　　蒲州<span class="style7">元河中府。</span>洪武二年改為蒲州，以州治河東縣省入。<span class="style7">中條山在東南，即雷首山也，又名首陽山，跨臨晉、聞喜、垣曲、平陸、芮城、安邑、夏縣、解州之境。又南有歷山。又大河自榆林折而南，經州城西，又經中條山麓，又折而東，謂之河曲。臨河有風陵關巡檢司。又東南有涑水，即絳水下流，又南有媯汭水，俱注於大河。</span>東北距府四百五十里。領縣五：臨晉<span class="style7">州東北。東南有王官谷。西有大河。南有涑水。又西有吳王寨巡檢司。</span>滎河<span class="style7">州北，少東。大河在城西，汾水至此入河。</span>猗氏<span class="style7">州東北。南有涑水。東南有鹽池。</span>萬泉<span class="style7">州東北。南有介山。</span>河津<span class="style7">州東北。西北有龍門山，夾河對峙，下有禹門渡巡檢司。汾水舊由滎河縣北睢邱入河，隆慶四年東徙，經縣西南葫蘆灘入河。</span></p>
<p id="online_toc_65"><a class="gg-link" href="#online_toc_65"></a>　　解州。洪武初，以州治解縣省入。<span class="style7">南有檀道山，又有石錐山。東南有白徑嶺。南濱大河。東有鹽池。西北又有女鹽池。東北有長樂鎮巡檢司。東南有鹽池巡檢司。</span>東北距府三百四十里。領縣五：安邑<span class="style7">州東北。西有司鹽城。北有鳴條岡。又有涑水。西南有鹽池。南有聖惠鎮巡檢司。西南有西姚巡檢司。</span>夏<span class="style7">州東北。北有涑水。</span>聞喜<span class="style7">州東北。東南有湯山，產銅。南有涑水。又東北有乾河，又有董澤。</span>平陸<span class="style7">州東南。東北有虞山，一名吳山。又東有傅巖。南濱大河，中有底柱山。東有大陽津，上有關，亦曰茅津。有沙澗茅津渡巡檢司。又有白浪渡巡檢司。</span>芮城<span class="style7">州西南。大河南經縣，西折而東。東南有陌底渡巡檢司。西北有萬壽堡。東有襄邑堡。</span></p>
<p id="online_toc_66"><a class="gg-link" href="#online_toc_66"></a>　　絳州。洪武初，以州治正平縣省入。<span class="style7">西北有九原山。南有汾水，澮水自東南流入焉。西有武平關。</span>東北距府百五十里。領縣三：稷山<span class="style7">州西。南有稷神山，又有汾水。</span>絳<span class="style7">州東南。東有太行山。東南有太陰山，又有陳村峪，涑水出焉，經聞喜、夏、安邑等縣，至蒲州入黃河。又西北有絳山，絳水出焉，西流入涑。又東南有教山，教水出焉，即乾河之源也。絳山產鐵。</span>垣曲<span class="style7">州東南。西北有折腰山，山有銅冶。又東北有王屋山。南濱河，西有清水流入焉。又北有乾河。西北有橫嶺背巡檢司。西南有留莊隘。</span></p>
<p id="online_toc_67"><a class="gg-link" href="#online_toc_67"></a>　　霍州，洪武初，以州治霍邑縣省入。<span class="style7">東南有霍山，亦曰霍太山。西有汾水，又有霍水、彘水，俱出霍山，下流俱入汾。南距府百四十五里。</span></p>
<p id="online_toc_68"><a class="gg-link" href="#online_toc_68"></a>　　吉州<span class="style7">西有孟門山，大河所經。西南有壺口山。又烏仁關在西，平渡關在西北，俱有巡檢司。</span>東距府二百七十里。領縣一：鄉寧<span class="style7">州東南。西南有兩乳山。西有黃河。西北有龍尾磧巡檢司。</span></p>
<p id="online_toc_69"><a class="gg-link" href="#online_toc_69"></a>　　隰州，洪武初，以州治隰川縣省入。<span class="style7">西有蒲水，南入大河。東北有廣武莊巡檢司。</span>東南距府二百八十里。領縣二：大寧<span class="style7">州西南。西濱大河。又東南有昕川，西注於河。西有馬鬬關，大河經其下，有巡檢司。</span>永和<span class="style7">州西。西濱大河。西北有永和關，有巡檢司。又有興德關。西南有鐵羅關。三關俱與陝西濱河為界。</span></p>
<p id="online_toc_70"><a class="gg-link" href="#online_toc_70"></a>汾州府<span class="style7">元汾州，屬冀寧路。</span>洪武九年直隸布政司。萬曆二十三年五月升為府。領州一，縣七。東北距布政司二百里。</p>
<p id="online_toc_71"><a class="gg-link" href="#online_toc_71"></a>　　汾陽<span class="style7">倚。元曰西河。洪武初，省入州。萬曆二十三年五月復置，更名。東有汾水。又東北有文水，一名萬谷河，自文水縣東南流入焉。西有金鎻關、黃蘆嶺二巡檢司。</span>孝義<span class="style7">府南，少東。西北有狐岐山，勝水出焉，東流入汾。又縣南有雀鼠谷，與介休縣界，汾水自東北來經此。又西有溫泉鎮巡檢司。</span>平遙<span class="style7">府東。南有麓臺山，一名蒙山，又名謁戾山。西有汾河。東有中都水，又有原祠水，合流注於汾河。又南有普同關巡檢司，後移於縣東北之洪善鎮。</span>介休<span class="style7">府東南。有介山，亦曰綿山。西有汾水，東有石洞水，西流入焉。東北有鄔城泊，與平遙、文水二縣界，即昭餘祁藪之餘浸也，或亦謂之蒿澤。東南有關子嶺鎮巡檢司。</span>石樓<span class="style7">府西，少南。元屬晉寧路之隰州。萬曆四十年改屬。東南有石樓山。西有黃河，又有土軍川流入焉。又西北有上平關、西有永和關、東北有窟龍關三巡檢司。</span>臨<span class="style7">府西北。元臨州，屬冀寧路。洪武二年降為縣。萬曆二十三年五月來屬。北濱黃河，東北有榆林河流入焉。西北有剋狐寨巡檢司。</span></p>
<p id="online_toc_72"><a class="gg-link" href="#online_toc_72"></a>　　永寧州<span class="style7">元石州，屬冀寧路。</span>洪武初，以州治離石縣省入。隆慶元年更名。萬曆二十三年五月來屬。<span class="style7">大河在西。東有穀積山，下有石窟村，東川河出焉。北有赤堅嶺，一名離石山，離石水出焉，亦曰北川河，合流注於大河。又西有青龍渡、北有赤堅嶺二巡檢司。又西有孟門關。</span>東南距府百六十里。領縣一：寧鄉<span class="style7">州南。東南有樓子臺山。西有黃河。</span></p>
<p id="online_toc_73"><a class="gg-link" href="#online_toc_73"></a>潞安府<span class="style7">元潞州，屬晉寧路。</span>洪武二年直隸行中書省。九年直隸布政司。嘉靖八年二月升為潞安府。領縣八。西北距布政司四百五十里。</p>
<p id="online_toc_74"><a class="gg-link" href="#online_toc_74"></a>　　長治<span class="style7">倚。永樂六年，瀋王府自瀋陽遷此。元上黨縣。洪武二年省入州。嘉靖八年二月復置，更名。東南有壺關山，舊置壺關口於山下。西南有潞水，即濁漳水，自長子縣流入，下流至河南臨漳縣，合清漳水。又西有藍水，東流與濁漳水合。</span>長子<span class="style7">府西，少南。東南有羊頭山。西南有發鳩山，一名鹿谷山，濁漳水發源於此。西北有藍水，南有梁水，皆流入漳水。</span>屯留<span class="style7">府西北。西北有三嵕山。又西南有盤秀山，藍水出乎其陽，絳水出乎其陰，下流俱合濁漳水。</span>襄垣<span class="style7">府北，少西。南有濁漳水。西北有小漳水，又有涅水，自武鄉縣流入界，合小漳水，下流入濁漳水。西有五巑山巡檢司。</span>潞城<span class="style7">府東北。西有三垂山。北有濁漳水，又有絳水，流合焉，謂之交漳。</span>壺關<span class="style7">府東南。南有趙屋嶺，西南有大峪嶺，俱產鐵。東南有羊腸坂。西北有壺水，西入濁漳。</span>黎城<span class="style7">府東北。西北有濁漳水，東南入河南林縣界。東北又有清漳水，流入河南涉縣界。又東北有吾兒峪巡檢司。</span>平順<span class="style7">嘉靖八年二月以潞城縣青羊里置，析黎城、壺關、潞城三縣地益之。東北有濁漳水。東南有虹梯關、玉峽關二巡檢司。</span></p>
<p id="online_toc_75"><a class="gg-link" href="#online_toc_75"></a>大同府<span class="style7">元大同路，屬河東山西道宣慰司。</span>洪武二年為府。領州四，縣七。南距布政司六百七十里。</p>
<p id="online_toc_76"><a class="gg-link" href="#online_toc_76"></a>　　大同<span class="style7">倚。洪武二十五年三月建代王府。北有方山。西北有雷公山。東有紇真山。又東北有白登山。又西有大河。又南有桑乾河，自馬邑縣流經此，其下流至蔚州入北直境，為盧溝河。又西北有金河，又有紫河，皆流入大河。又西有武州山，武州川水出焉。又東有街河，一名如渾水，南有十里河流合焉，即武州川也，俗曰合河，南入於桑乾。北有威寧海子。又有孤店、開山、虎峪、白陽等口，俱在東北。又北有猫兒莊。</span>懷仁<span class="style7">府西南。西有清涼山，西南有錦屏山，舊皆有鐵冶。南有桑乾河。西南有偏嶺等口。</span></p>
<p id="online_toc_77"><a class="gg-link" href="#online_toc_77"></a>　　渾源州<span class="style7">南有恒山，即北嶽也，與北直曲陽縣界。東有五峰山。又南有翠屏山，滱水出焉，與嘔夷水合，下流為唐河。又北有桑乾河。西南有渾源川，下流入桑乾河。又東有亂嶺關、南有瓷窰口、東南有大寨頭三巡檢司。</span>西北距府百三十里。</p>
<p id="online_toc_78"><a class="gg-link" href="#online_toc_78"></a>　　應州。洪武初，以州治金城縣省入。<span class="style7">北有桑乾河。西有小石口巡檢司。東南有胡峪口巡檢司。南有茹越口巡檢司。又有北婁、大石等口，路通繁峙縣。</span>北距府百二十里。領縣一：山陰<span class="style7">州西南。北有桑乾水。</span></p>
<p id="online_toc_79"><a class="gg-link" href="#online_toc_79"></a>　　朔州。洪武初，以州治鄯陽縣省入。<span class="style7">西南有翠峰山。西北有黃河。又南有灰河，下流入桑乾河。又西有武州，元屬大同路，洪武初省。北有沙淨口、西南有神池口二巡檢司。</span>東北距府二百八十里。領縣一：馬邑<span class="style7">州東，少北。西北有洪濤山，灅水出焉，俗名洪濤泉，即桑乾河上源也，至北直武清縣入海。東南有鴈門關。又北有白陽。</span></p>
<p id="online_toc_80"><a class="gg-link" href="#online_toc_80"></a>　　蔚州<span class="style7">元屬上都路之順寧府。至大元年十一月升為蔚昌府，直隸上都路。</span>洪武二年仍為州。四年來屬，以州治靈仙縣省入。<span class="style7">東有九宮山，又有雪山。又東南為小五臺山。北有桑乾水，東入北直保安州界。又北有壺流水，一名葫蘆水，西南有滋水流入焉，下流入北直真定府界。東北有定安縣，元屬州，洪武初廢。西南有石門口，東南有神通溝鎮，東北有鴛鴦口、長寧鎮四巡檢司。又東有九宮口巡檢司，後移於州南黑石嶺。又東北有美峪口巡檢司，尋徙於董家莊。又有興寧口巡檢司。後移於北口關。</span>西北距府三百五十里。領縣三：廣靈<span class="style7">州西，少北。北有九層山。東南有豐水，即葫蘆河上源也。又西南有滋水。北有平嶺關巡檢司，後徙於縣西南之林關口。</span>廣昌<span class="style7">州東南。元曰飛狐，洪武初更名。東南有白石山。東有雕窠崖，舊有洞產銀。又桑乾河在北。唐河在南，即滱水也。又淶水在東，源出北厓古塔，與縣南之拒馬河合，東入北直淶水縣界。又紫荊關在東北，接北直易州界。倒馬關在南，接北直定州界。又飛狐關在北，今為黑石嶺堡，與蔚州界。</span>靈邱<span class="style7">州西南。東南有隘門山，西北有槍峰嶺，即高是山也，嘔夷水出焉。又有枚回嶺，滋水出焉。</span></p>
<p id="online_toc_81"><a class="gg-link" href="#online_toc_81"></a>澤州<span class="style7">元澤州，屬晉寧路。</span>洪武初，以州治晉城縣省入。二年直隸行中書省。九年直隸布政司。<span class="style7">東南有馬牢山。南有太行山，山頂有天井關，關南即羊腸坂。又東北有丹水，南有白水流入焉，下流注於沁河。東南有柳樹店、南有橫望嶺二巡檢司。</span>領縣四。西北距布政司六百二十里。</p>
<p id="online_toc_82"><a class="gg-link" href="#online_toc_82"></a>　　高平<span class="style7">州北，少東。西北有仙公山，丹水出焉。又西南有空倉堡巡檢司。西北有長平關，又有磨磐寨。</span>陽城<span class="style7">州西。西南有析城山，南有王屋山，與垣曲縣及河南濟源縣界。東有沁河，又西北有濩澤水入焉。</span>陵川<span class="style7">州東北。西北有蒲水，西流入於丹水。南有永和隘巡檢司，後廢。</span>沁水<span class="style7">州西北。東有沁河。又西有蘆河，下流入於沁水。西北有東烏嶺巡檢司。</span></p>
<p id="online_toc_83"><a class="gg-link" href="#online_toc_83"></a>沁州<span class="style7">元屬晉寧路。</span>洪武初，以州治銅鞮縣省入。二年直隸行中書省。九年直隸布政司。萬曆二十三年五月改屬汾州府，三十二年仍直隸布政司。<span class="style7">西南有護甲山，涅水出焉。南有銅鞮山。正西有銅鞮水，有二流，一名小漳河，一名西漳河，下流入襄垣縣，合濁漳水。</span>領縣二。西北距布政司三百十里。</p>
<p id="online_toc_84"><a class="gg-link" href="#online_toc_84"></a>　　沁源<span class="style7">州西，少南。北有綿山，沁水出焉，經縣東，下流至河南修武縣入大河，行九百七十餘里。又北有綿上巡檢司。</span>武鄉<span class="style7">州東北。西有涅水，又西有武鄉水入焉。</span></p>
<p id="online_toc_85"><a class="gg-link" href="#online_toc_85"></a>遼州<span class="style7">元屬晉寧路。</span>洪武初，以州治遼山縣省入。二年直隸行中書省。九年直隸布政司。<span class="style7">東南有太行山，洺水所出，上有黃澤嶺，嶺有十八盤巡檢司。又東有清漳水，分二流，至東南交漳村而合，南入黎城縣界。又西北有遼陽水，流合清漳水。</span>領縣二。西北距布政司三百四十里。</p>
<p id="online_toc_86"><a class="gg-link" href="#online_toc_86"></a>　　榆社<span class="style7">州西。西有榆水。西南有武鄉水。又西北有黃花嶺、馬陵關二巡檢司。</span>和順<span class="style7">州北。東有黃榆嶺，北有松子嶺，西有八賦嶺，俱有巡檢司。又清漳水在西北，松嶺水及八賦水、梁榆水俱流入焉。</span></p>
<p id="online_toc_87"><a class="gg-link" href="#online_toc_87"></a>山西行都指揮使司本大同都衞，洪武四年正月置。<span class="style7">治白羊城。</span>八年十月更名。二十五年八月徙治大同府。二十六年二月領衞二十六，<span class="style7">宣府左、右，萬全左、右，懷安五衞，改屬萬全都司。</span>後領衞十四。<span class="style7">朔州衞治州城，安東中屯衞寄治應州城。</span></p>
<p id="online_toc_88"><a class="gg-link" href="#online_toc_88"></a>大同前衞，洪武七年二月置，與行都司同城。</p>
<p id="online_toc_89"><a class="gg-link" href="#online_toc_89"></a>大同後衞，洪武二十五年八月置，與行都司同城，尋罷。二十六年二月復置，治行都司東，後仍徙行都司城。<span class="style7">東有聚落城，天順三年築。嘉靖二年九月置聚落守禦千戶所於此，來屬。</span></p>
<p id="online_toc_90"><a class="gg-link" href="#online_toc_90"></a>大同中衞，洪武二十五年八月置，與行都司同城，後罷。</p>
<p id="online_toc_91"><a class="gg-link" href="#online_toc_91"></a>大同左衞，洪武二十五年八月置，與行都司同城。三十五年罷。永樂元年九月復置。七年徙治鎮朔衞城。</p>
<p id="online_toc_92"><a class="gg-link" href="#online_toc_92"></a>大同右衞，洪武二十五年八月置，與行都司同城。三十五年罷。永樂元年九月復置。七年徙治定邊衞城。</p>
<p id="online_toc_93"><a class="gg-link" href="#online_toc_93"></a>鎮朔衞，洪武二十六年二月置，屬行都司。永樂元年二月徙治北直薊州，直隸後軍都督府，而衞城遂虛。七年徙大同左衞來治。正統十四年又徙雲川衞來同治。<span class="style7">東有雕嶺山。北有兔毛川，即武州川也。又西北有御河，自塞外流入，下流入於桑乾河。又北有鹽池。</span>東北距行都司一百二十里。</p>
<p id="online_toc_94"><a class="gg-link" href="#online_toc_94"></a>定邊衞，洪武二十六年二月置，屬行都司。永樂元年二月徙治北直通州，直隸後軍都督府，而衞城遂虛。七年徙大同右衞來治。正統十四年又徙玉林衞來同治。<span class="style7">西有大青山。東北有海子窊，兔毛川出焉，分為二，其一東南流入左衞界，其一西北流自殺虎口出塞。又有南大河，經衞東南，合於兔毛川。</span>東南距行都司一百九十里。</p>
<p id="online_toc_95"><a class="gg-link" href="#online_toc_95"></a>陽和衞<span class="style7">元白登縣，屬大同路。</span>洪武初，縣廢。二十六年二月置衞。宣德元年徙高山衞來同治。<span class="style7">北有鴈門山，鴈門水出焉。南有桑乾河。</span>西南距行都司一百二十里。</p>
<p id="online_toc_96"><a class="gg-link" href="#online_toc_96"></a>天成衞<span class="style7">元天成縣，屬興和路。</span>洪武四年五月改屬大同府，縣尋廢。二十六年二月置衞，後徙鎮虜衞來同治。<span class="style7">桑乾河在南。南洋河在北，即鴈門水也，東入宣府西陽和堡界。</span>西南距行都司一百二十里。</p>
<p id="online_toc_97"><a class="gg-link" href="#online_toc_97"></a>威遠衞，正統三年三月以淨水坪置。<span class="style7">南有大南山。西有小南山。又南有南大河，下流入於兔毛川。</span>東距行都司一百八十里。</p>
<p id="online_toc_98"><a class="gg-link" href="#online_toc_98"></a>平虜衞，成化十七年置，與行都司同城。嘉靖中徙今治。<span class="style7">西有小青山，又有黃河自東勝衞流入。北有南大河。西北有雲內縣，本元雲內州，屬大同路，洪武五年廢。宣德中復置縣，屬豐州，正統十四年復廢。西北有平地縣，元屬大同路，亦洪武中廢。</span>東北距行都司二百四十里。領千戶所一：井坪守禦千戶所<span class="style7">成化二十年七月置。</span></p>
<p id="online_toc_99"><a class="gg-link" href="#online_toc_99"></a>雲川衞，洪武二十六年二月置，屬行都司。永樂元年二月徙治北直畿內，直隸後軍都督府。宣德元年還舊治，仍屬行都司。正統十四年徙治舊鎮朔衞城，與大同左衞同治，而衞城遂虛。東距行都司二百十里。</p>
<p id="online_toc_100"><a class="gg-link" href="#online_toc_100"></a>玉林衞，洪武二十六年二月置，屬行都司。永樂元年二月徙治北直畿內，直隸後軍都督府。宣德元年還舊治，仍屬行都司。正統十四年徙治舊定邊衞城，與大同右衞同治，而衞城遂虛。<span class="style7">東有玉林山，玉林川出焉。</span>東距行都司二百四十里。</p>
<p id="online_toc_101"><a class="gg-link" href="#online_toc_101"></a>鎮虜衞，洪武二十六年二月置，屬行都司。永樂元年二月徙治北直畿內，直隸後軍都督府。宣德元年還舊治，仍屬行都司。正統十四年徙治天成衞城，與天成衞同治，而衞城遂虛。東距行都司□百□十里。</p>
<p id="online_toc_102"><a class="gg-link" href="#online_toc_102"></a>高山衞，洪武二十六年二月置，屬行都司。永樂元年二月徙治北直畿內，直隸後軍都督府。宣德元年徙陽和衞城，與陽和衞同治，仍屬行都司，而衞城遂虛。嘉靖二年九月置高山守禦千戶所於此，屬大同前衞。<span class="style7">東有高山。西有兔毛川。</span>東距行都司三十里。</p>
<p id="online_toc_103"><a class="gg-link" href="#online_toc_103"></a>宣德衞<span class="style7">元宣寧縣，屬大同路。</span>洪武中，縣廢。二十六年二月置宣德衞，後廢。東南距行都司八十里。</p>
<p id="online_toc_104"><a class="gg-link" href="#online_toc_104"></a>東勝衞<span class="style7">元東勝州，屬大同路。</span>洪武四年正月，州廢，置衞。二十五年八月分置東勝左、右、中、前、後五衞，屬行都司。二十六年二月罷中、前、後三衞。永樂元年二月徙左衞於北直盧龍縣，右衞於北直遵化縣，直隸後軍都督府。三月置東勝中、前、後三千戶所於懷仁等處守禦，而衞城遂虛。正統三年九月復置，後仍廢。<span class="style7">北有赤兒山。西有黃河。西北有黑河，源出舊豐州之官山，西流入雲內州界，又東經此入於黃河。又有兔毛川，亦入於黃河。又有紫河，源出舊豐州西北之黑峪口，下流至雲內州界，入於黑河。又西有金河泊，上承紫河，下流亦入於黃河。西北有豐州，元屬大同路，洪武中廢，宣德元年復置；正統中內徙，復廢。又有淨州路，元直隸中書省，亦洪武中廢。</span>西距行都司五百里。領千戶所五：失寶赤千戶所，五花城千戶所，幹魯忽奴千戶所，燕只千戶所，瓮吉刺千戶所。<span class="style7">俱洪武四年正月置。</span></p>
<hr/>
</div>
<!-- end .main --></div>
<!-- end #main --></div>
</div>
</body></html>