<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷三百十七‧列傳第二百Ｏ五 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">

			 　　
	         <h1>卷三百十七・列傳第二百Ｏ五　</h1>
<span class="style11">廣西土司一</span>
<hr/>
<p id="p0"><a class="gg-link" href="#p0" onclick="return changeColor(this);"></a>廣西猺、獞居多，盤萬嶺之中，當三江之險，六十三山倚為巢穴，三十六源踞其腹心，其散布於桂林、柳州、慶遠、平樂諸郡縣者，所在蔓衍。而田州、泗城之屬，尤稱強悍。種類滋繁，莫可枚舉。蠻勢之衆，與滇為埒。今就其尤著者列於篇。觀其叛服不常，沿革殊致，可以覘中國之德威，知夷情之順逆，為籌邊者之一助云。</p>
<p class="style11" id="p1"><a class="gg-link" href="#p1" onclick="return changeColor(this);"></a>      桂林　柳州　慶遠　平樂　梧州　潯州　南寧</p>
<p id="p2"><a class="gg-link" href="#p2" onclick="return changeColor(this);"></a>桂林，自秦置郡，漢始安，唐桂州，天寶改建陵，宋靜江府，元靜江路。明初，改桂林府為廣西布政使司治所，屬內地，不當列於土司。然廣西惟桂林與平樂、潯州、梧州未設土官，而無地無猺、獞。桂林之古田，平樂之府江，潯州之藤峽，梧州之岑溪，皆煩大征而後克，卒不能草薙而獸獮之，設防置戍，世世為患，是亦不得而略焉。洪武七年，永、道、桂陽諸州蠻竊發，命金吾右衞指揮同知陸齡率兵討平之。二十二年，富川縣逃吏首賜糾合苗賊盤大孝等為亂，殺知縣徐元善等，往來劫掠。廣西都指揮韓觀遣千戶廖春等討之，禽殺大孝等二百餘人。觀因言：「靈亭鄉乃猺蠻出入地，雖征勦有年，未盡殄滅，宜以桂林等衞贏餘軍士，置千戶所鎮之。」詔從其請。二十七年，全州灌陽等縣平川諸源猺民，聚衆為亂。命湖廣、廣西二都司發兵討之，禽殺千四百餘人，諸猺奔竄遁去，置灌陽守禦千戶所。初，灌陽縣隸湖廣，因廣西平川等三十六源猺賊作亂，攻擊縣治，詔寶慶衞指揮孫宗總兵討平之。縣丞李原慶因奏灌陽去湖廣遠，隸廣西近，遂以灌陽隸桂林府千戶所，命廣西都指揮同知陶瑾領兵築城守之。永樂二年，總兵韓觀奏：「潯、桂、柳三郡蠻寇黃田等累行劫掠，殺擄人畜。已調都指揮朱輝追勦，斬獲頗多。尋蒙遣官齎敕撫安，其黃田等猺皆已向化，悉歸所擄人畜。」帝命觀，復業者善撫恤之。宣德六年，都督山雲奏：「廣西左、右兩江設土官衙門大小四十九處，蠻性無常，讐殺不絕。朝廷每命臣同巡按御史三司官理斷，緣諸處皆瘴鄉，兼有蠱毒，三年之間，遣官往彼，死者凡十七人，事竟不完。今同衆議，凡土官衙門軍務重事，徑詣其處。其餘爭論詞訟，就所近衞理之。」報可。景泰五年，廣西古丁等洞賊首藍伽、韋萬山等，糾合蠻類，劫掠南寧、上林、武緣諸處。鎮守副總兵陳旺以聞，詔令總督馬昂等勦捕之。</p>
<p id="p3"><a class="gg-link" href="#p3" onclick="return changeColor(this);"></a>初，桂林、古田獞種甚繁，最強者曰韋，曰閉，曰白，而皆幷於韋。賊首韋朝威據古田，縣官竄會城，遣典史入縣撫諭，烹食之。弘治間，大征，殺副總兵馬俊、參議馬鉉。正德初再征，殺通判、知縣、指揮等官。嘉靖初，又征之，殺指揮舒松等。時韋銀豹與其從父朝猛攻陷洛容縣，據古田，分其地為上、下六里。銀豹出掠，挾下六里人行，而上六里不與焉。四十五年，提督吳桂芳因其閒，遣典史廖元入上六里撫諭之，諸獞復業者二千人，銀豹勢孤請降。久之，復猖獗，嘗挾其五子據鳳皇、連水二寨，襲殺昭平知縣魏文端。更自永福入桂林劫布政司庫，殺署事參政黎民衷，縋城而去，官軍追不及。久之，臨桂、永福各縣兵羣起捕賊，始得賊黨扶嫩、土婆顯等三十餘人於各山寨中。時首惡未獲，隆慶三年，朝議以廣西專設巡撫，推江西按察使殷正茂為僉都御史以往。正茂至，奏請勦賊，合土漢兵十萬，集衆議。時八寨助逆，衆議先勦，敕書亦有先平八寨，徐圖古田之語。正茂獨不謂然，先給榜諭八寨，八寨聽命。然後分兵七哨，以總兵俞大猷統之，使副總兵門崇文，參將王世科、黃應甲，都司董龍、魯國賢，遊擊丁山等各領一哨，復分土兵為二隊，更番清道，必先清數里而後行。及至其巢，合營攻之，斬七千四百六十餘級，生禽朝猛，梟於軍，俘獲男女千餘口。銀豹窮蹙，擇肖己者斬首獻，捷聞。既而生縛銀豹幷其子扶枝膠送京師，斬之。古田平。乃幷八寨與龍哈、咘咳為十寨，立長官司，以黃昌等為長官及土舍，聽守禦調度。更陞古田縣為永寧州。已而永寧獞韋狼要與其黨黃銀成有隙，相仇殺，常安巡檢欲窮治之。狼要遂與右江荔浦山灣諸獞稱亂。命指揮徐民瞻將兵捕之，民瞻伏兵執狼要，諸猺大訌。總制殷正茂、巡撫郭應聘乃檄徵田州、向武、都康諸土兵，屬參將王瑞進勦，斬廖金鑑、廖金盞、韋銀花、韋狼化等。萬曆六年，總制淩雲翼、巡撫吳文華大征河池、咘咳諸猺，斬首四萬八百餘級，嶺表悉平。</p>
<p id="p4"><a class="gg-link" href="#p4" onclick="return changeColor(this);"></a>柳州置自唐貞觀中，明初移治于馬平。所屬州二，縣十。內屬千餘年，惟上林縣尚為土官，而賓、象、融、羅諸猺蠻蟠結為寇，城外五里即賊巢，軍民至無地可田。後屢加征勦，置土巡檢於各峒隘，稍稱寧焉。洪武二年，中書省臣言：「廣西諸峒雖平，宜遷其人入內地，可無邊患。」帝曰：「溪洞蠻獠雜處，其人不知禮義，順之則服，逆之則變，未可輕動。惟以兵分守要害以鎮服之，俾日漸教化，數年後，可為良民，何必遷也。」永樂七年，柳州道村寨蠻韋布黨等作亂，都指揮周誼率兵討禽之。命斬布黨，梟其首於寨。廣西洞蠻韋父、融州羅城洞蠻潘父䓗各聚衆為亂，柳州等衞官軍捕斬之。九年，賓州遷江縣、象州武仙縣古逢等洞蠻獠作亂。詔發柳州、南寧、桂林等衞兵討之。十四年，融州猺民作亂，官軍討平之。十七年，象州土吏覃仁用言，其父景安，故元時常任本州巡檢，有兵獞二百人，今皆為民，請收集為軍。帝不許。十九年，融縣蠻賊五百餘人，羣聚剽掠，廣西參政耿文彬率民兵會桂林衞指揮平之。柳州等府上林等縣獞民梁公竦等六千戶，男女三萬三千餘口，及羅城縣土酋韋公、成乾等三百餘戶復業。初，韋公等倡亂，獞民多亡入山谷，與之相結。事聞，遣御史王煜等招撫復業，至是俱至，仍隸籍為民。宣德初，蠻寇覃公旺作亂，據思恩縣大、小富龍三十餘峒，固守險阻，以拒官軍。總兵官顧興祖等督兵分道攻之，斬公旺幷其黨千五十餘人。捷至，帝曰：「蠻民亦朕赤子，殺至千數，豈無脅從非辜者。以後宜開示恩信，撫慰而降之，如賈琮戍交州可也。」元年，柳州獞首韋敬曉等歸附。二年，廣西三司奏：「柳慶等府賊首韋萬黃、韋朝傳等聚衆劫殺為民害。」敕興祖進兵勦平之。</p>
<p id="p5"><a class="gg-link" href="#p5" onclick="return changeColor(this);"></a>懷遠為柳州屬邑，在右江上游，旁近靖綏、黎平，諸猺竊據久。隆慶時，大征古田，懷遠知縣馬希武欲乘間築城，召諸猺役之，許犒不與。諸猺遂合繩坡頭、板江諸峒，殺官吏反。總制殷正茂請於朝，遣總兵官李錫、參將王世科統兵進討。官兵至板江，猺賊皆據險死守。正茂知諸猺獨畏永順鉤刀手及狼兵，乃檄三道兵數萬人擊太平、河裏諸村，大破之，連拔數寨，斬賊首榮才富、吳金田等，前後捕斬凡三千餘，俘獲男婦及牛馬無算。事聞，議設兵防，改萬石、宜良、丹陽為土巡司，屯土兵五百人，且耕且守。萬曆元年，洛容知縣邵廷臣以養歸，主簿謝漳行縣事。會上元夜，單騎巡檄山中。獞蠻韋朝義率上油、古底諸獞夜半出掠，逐漳，追至城，殺漳，奪縣印去。是夜，指揮朱昌胤、土巡檢韋顯忠共提兵決戰，斬首三十一級，兵校文斌獲朝義，奪還縣印，守巡官以聞。乃命總兵李錫，參將王瑞、康仁等勦之，破上油、古底諸寨，斬覃金狼等二千八百三十餘級，俘二百二十餘人，牛馬器械稱是。後殘獞黃朝貴復合融縣猺號萬人，聲言欲入富福鎮。王世科復引兵擊之，斬五十餘人。始洛容在萬山中，城小無雉堞，縣官皆寓府城，知縣余涵請遷城於白龍巖，不果，至是謝漳遂及於難。又韋王朋者，馬平獞也。初平馬平時，因建營堡，使土舍韋志隆提兵屯其地。王朋視堡兵如仇，常率東歐、大產諸蠻要挾營堡。兵備周浩使千總往撫，遂殺千總，劫村落，總兵王尚父勦平之。</p>
<p id="p6"><a class="gg-link" href="#p6" onclick="return changeColor(this);"></a>慶遠，秦象郡，漢交阯、日南二郡界，後淪於蠻。唐始置粵州，天寶初，改龍水郡，屬嶺南道，乾符中，更宜州。宋陞慶遠軍節度，咸淳初，改慶遠府。元為慶元路。洪武元年仍改慶遠府。時征南將軍楊文既平廣西，二年，行省臣言：「慶遠府地接八番溪洞，所轄南丹、宜山等處，宋、元皆用其土酋安撫使統之。天兵下廣西，安撫使莫天護首來款附，宜如宋、元制，錄用以統其民，則蠻情易服，守兵可減。」帝從之，詔改慶遠府為慶遠南丹軍民安撫司，置安撫使、同知、副使、經歷、知事各一員，以天護為同知，王毅為副使。三年，行省臣言：「慶遠故府也，今為安撫司，其地皆深山曠野，其民皆安撫莫天護之族。天護素庸弱，宗族強者，動肆跋扈，至殺河池縣丞蓋讓，與諸蠻相煽為亂，此豈可姑息以胎禍將來。乞罷安撫司，仍設府置衞，以守其地。」報可。乃命莫天護赴京。七年，賜廣西土官莫金文綺六匹，置南丹州，隸慶遠府，以莫金為知州。八年，那地縣土官羅貌來朝，以貌知縣事。二十八年，都指揮韓觀率兵捕獲宜山等縣蠻寇二千八百餘人，斬偽大王韋召，偽萬戶趙成秀、韋公旺等，傳首京師。時嶺南盛暑，官軍多病瘴，帝命觀班師。南丹土官莫金叛，帝命征南將軍楊文，龍州平後，移師討南丹、奉議等處。龍州趙宗壽來朝謝罪，貢方物。大軍進征奉議，調參將劉真分道攻南丹，破之，執莫金併俘其衆。後遣寶慶衞指揮孫宗等分兵擊巴蘭等寨，蠻獠懼，焚寨遁去，官兵追捕斬之，蠻地悉定。詔置南丹、奉議、慶遠三衞，以官軍守之。二十九年，廣西布政司言：「新設南丹等三衞及富川千戶所，歲用軍餉二十餘萬石，有司所徵，不足以給。」帝命俱置屯田，給耕種。尋遣中使至桂林等府市牛給南丹、奉議諸衞軍士。都指揮姜旺、童勝率兵抵思恩縣鎮寧等村洞，殺獲叛蠻三千餘人，降一千一百餘戶，得故宋銅印一來上。永樂二年，慶遠府言：「忻城、宜山二縣洞蠻陳公宣等出沒為寇，請勦捕。」帝命都指揮朱輝親往撫諭，公宣等相率歸附，凡千三十五戶。荔波縣民覃真保上言：「縣自洪武至今，人民安業，惟八十二洞猺民未隸編籍。今聞朝廷加恩撫綏，咸願為民，無由自達，乞遣使招撫。」乃命右軍都督府移文都督韓觀遣人撫諭，其願為民者，量給賜賚，復其徭役三年。宣德五年，總兵官山雲討慶遠蠻寇，斬首七千四百，平之。九年，雲奏：「思恩縣蠻賊覃公砦等累年作亂，今委都指揮彭義等率兵勦捕，斬賊首梁公成、潘通天等梟之，仍督官軍搜捕餘黨。」帝賜敕慰勞。又奏：「慶遠、鬱林等州縣蠻寇出沒，必宜勦除，而兵力不足。」帝命廣東都司調附近衞所精銳士卒千五百人，委都指揮一員，赴廣西，聽雲調用。十年，南丹土官莫禎來朝，貢馬，賜綵幣。正統四年，莫禎奏：「本府所轄東蘭等三州，土官所治，歷年以來，地方寧靖。宜山等六縣，流官所治，溪峒諸蠻，不時出沒。原其所自，皆因流官能撫字附近良民，而溪峒諸蠻恃險為惡者，不能鈐制其出沒。每調軍勦捕，各縣居民與諸蠻結納者，又先漏洩軍情，致賊潛遁。及聞招撫，詐為向順，仍肆劫掠，是以兵連禍結無寧歲。臣竊不忍良民受害，願授臣本州土官知府，流官總理府事，而臣專備蠻賊，務禽捕殄絕積年為害者。其餘則編伍造冊，使聽調用。據巖險者，拘集平地，使無所恃。擇有名望者立為頭目，加意撫恤，督勵生理。各村寨皆置社學，使漸風化。三五十里設一堡，使土兵守備，凡有寇亂，即率衆勦殺。如賊不除，地方不靖，乞究臣誑罔之罪。」帝覽其奏，即敕總兵官柳溥曰：「以蠻攻蠻，古有成說。今莫禎所奏，意甚可嘉，彼果能効力，省我邊費，朝廷豈惜一官，爾其酌之。」弘治九年，總督鄧廷瓚言：「廣西猺、獞數多，土民數少，兼各衞軍士十亡八九，凡有征調，全倚土兵。乞令東蘭土知州韋祖鋐子一人，領土兵數千於古田、蘭麻等處撥田耕守，候平古田，改設長官司以授之。」廷議以古田密邇省治，其間土地多良民世業，若以祖鋐子為土官，恐數年之後，良民田稅皆非我有。欲設長官司，祗宜於土民中選補。廷瓚又言：「慶遠府天河縣舊十八里，後漸為獞賊所據，止餘殘民八里，請分設一長官司治之。」部議增設永安長官司，授土人韋萬妙等為正、副長官，幷流官吏目一員。是年，裁忻城縣流官，留土官知縣掌縣事，亦從廷瓚奏也。十二年，韋祖鋐率兵五千助思恩岑濬攻田州，殺掠男女八百餘人，驅之溺水死者無算。副總兵歐磐詣田州，兵乃解。嘉靖二十七年，那地州土官羅廷鳳聽調有勞，命襲替，免赴京。四十二年錄平猺功，授東蘭州、那地州土官職。</p>
<p id="p7"><a class="gg-link" href="#p7" onclick="return changeColor(this);"></a>慶遠領州四。河池，弘治中以縣陞州，改流官。其東蘭、那地、南丹皆土官。縣五，忻城土官。又長官司二，曰永安，永順。</p>
<p id="p8"><a class="gg-link" href="#p8" onclick="return changeColor(this);"></a>東蘭州，在府城西南四百二十里。宋時有韋君朝者，居文蘭峒為蠻長，傳子宴閙。崇寧五年內附，因置蘭州，以宴閙知州事，俾世其官。元改為東蘭州，韋氏世襲如故。洪武十二年，土官韋富撓遣家人韋錢保詣闕，上元所授印，貢方物。錢保匿富撓名，以己名上，因以錢保知東蘭州。既而錢保徵斂暴急，民不堪命，擁富撓作亂。廣西都司討平之，執錢保正其罪，仍以其地歸韋氏。</p>
<p id="p9"><a class="gg-link" href="#p9" onclick="return changeColor(this);"></a>那地州，在府城西南二百四十里。宋熙寧初，土人羅世念來降，授世職。崇寧五年，諸蠻納土，遂置地、那二州，以羅氏世知地州。大觀中，析地州置孚州。元仍為地、那二州。洪武元年，土官羅黃貌歸附，詔幷那入地，為那地州，予印，授黃貌世襲土知州，以流官吏目佐之。</p>
<p id="p10"><a class="gg-link" href="#p10" onclick="return changeColor(this);"></a>南丹州，宋開寶初，土官莫洪臙內附。元豐三年置南丹州，管轄諸蠻，歷世承襲。元至正末，莫國麒納土，命為慶遠南丹谿洞安撫使。明洪武初，安撫使莫天護歸附。七年置州，授莫金知州，世襲，佐以流官吏目。金以叛誅，廢州置衞。後因其地多瘴，遷之賓州。既而蠻民作亂，復置土官知州，以金子莫祿為之。</p>
<p id="p11"><a class="gg-link" href="#p11" onclick="return changeColor(this);"></a>忻城，宋慶曆間置縣，隸宜州。元以土官莫保為八仙屯千戶。洪武初，設流官知縣，罷管兵官，籍其屯兵為民，莫氏遂徙居忻城界。宣、正後，猺、獞狂悻，知縣蘇寬不任職。猺老韋公泰等舉莫保之孫誠敬為土官，寬為請於上官，具奏，得世襲知縣。由是邑有二令，權不相統，流官握空印，僦居府城而已。弘治間，總督鄧廷瓚奏革流官，土人韋保為內官，陰主之，始獨任土官。</p>
<p id="p12"><a class="gg-link" href="#p12" onclick="return changeColor(this);"></a>永順司、永安司，舊為宜山縣。正統六年，因蠻民弗靖，有司莫能控禦，耆民黃祖記與思恩土官岑瑛交結，欲割地歸之思恩，因謀於知縣朱斌備。時瑛方雄兩江，大將多右之，斌備亦欲藉以自固，遂為具奏，以地改屬思恩。土民不服，韋萬秀以復地為名，因而倡亂。成化二十二年，覃召管等復亂，屢征不靖。弘治元年委官撫之，衆願取前地，別立長官司。都御史鄧廷瓚為奏，置永順、永安二司，各設長官一，副長官一，以鄧文茂等四人為之，皆宜山洛口、洛東諸里人也。自是宜山東南棄一百八十四村地，宜山西南棄一百二十四村地。議者以忻城自唐、宋內屬已二百餘年，一旦舉而棄之於蠻，為失策云。</p>
<p id="p13"><a class="gg-link" href="#p13" onclick="return changeColor(this);"></a>平樂，初為縣，元大德中改平樂府，明因之。洪武二十一年，廣西都指揮使言：「平樂府富川縣靈亭山、破紙山等洞猺二千餘人，占耕內地，嘯聚劫奪，居民被擾，恭城、賀縣及湖廣道州、永明等縣之民亦被害。比調衞兵收捕，即逃匿巖谷，兵退復肆跳梁。臣等欲於秋成時，統所部會永、道諸軍，列屯賊境，扼其要路，收其所種穀粟。彼無糧食，勢必自窮，乘機禽戮，可絕後患。」從之。二十九年遷富川縣於富川千戶所。時富川千戶所新立於矮石城，典史言：「縣治無城，恐蠻寇竊發，無以守禦，宜遷城內為便。」從之。弘治九年，總督鄧廷瓚言：「平樂府之昭平堡介在梧州、平樂間，猺、獞率出為患，乞令上林土知縣黃瓊、歸德土知州黃通各選子弟一人，領土兵各千人，往駐其地。仍築城垣，設長官司署領，撥平樂縣仙回峒閒田與之耕種。其冠帶千夫長龍彪改授昭平巡檢，造哨船三十，使往來府江巡哨，流官停選。」廷議以昭平堡係內地，若增土官，恐貽後患。況府江一帶，近已設按察司副使一員，整飭兵備，土官不必差遣，止令每歲各出土兵一千聽調。詔從其議。</p>
<p id="p14"><a class="gg-link" href="#p14" onclick="return changeColor(this);"></a>府江有兩岸三洞諸獞，皆屬荔浦，延袤千餘里，中間巢峒盤絡，為猺、獞窟穴。江上諸賊倚為黨援，日與府江酋長楊公滿等掠荔浦、平樂及峰門、南源，執永安知州楊惟執，殺指揮胡翰、千戶周濂、土舍岑文及兵民無算。而遷江之北三，來賓之北五，皆右江獞，亦時與東歐、西里及三都、五都諸賊相倚附，馬多人勁，俗號為剗馬賊。常陳兵走嶺東，掠三水、清遠諸縣，還入南寧、平南、武宣、來賓、藤、貴，劫府庫。已而劫來賓所千戶黃元舉，殺土吏黃勝及其子四人，兵七十餘人，又殺明經諸生王朝經、周松、李茂、姜集等，白晝劫殺，道絕行人。隆慶六年，巡撫郭應聘、總督殷正茂請討。詔總兵官李錫督軍進勦，幷調東蘭、龍英、泗城、南丹、歸順諸土兵，而以土吏韋文明等統之，攻古西、巖口、笋山、古造及兩峰、黃洞等寨，斬獲賊渠，餘黨竄入仙回、古帶諸山，搜捕殆盡。乃移檄北三、北五，趣其歸降。峒老韋法真同被擄來賓、遷江民蒙演等詣軍前乞降，許之，乃定善後六策以聞。初，荔浦之峰門、南源，修仁之麗壁，永安之古眉諸巡司，為諸獞所奪。至是議改土巡檢，推擇有才武者，給冠帶管事，三載稱職，始世襲。萬曆六年，北山蠻譚公柄挾毒弩，肆傷行旅，每一出十百為羣。自殺黃勝後，復聚黨以三千人出仚鳳山、龜鼈塘，與河塘韋宋武傍江結寨。時義寧、永寧、永福諸獞羣起，相殺掠，道路不通。會咘咳寨藍公潺執土吏黃如金，奪其司。巡撫吳文華檄守巡道吳善、陳俊徵永順白山兵及狼兵勦之，平橫山、咘咳諸巢。諸猺請還侵地及所擄生口，願輸賦為良民，遂班師。</p>
<p id="p15"><a class="gg-link" href="#p15" onclick="return changeColor(this);"></a>右江十寨，隆慶中，總督殷正茂擊破古田，即以檄趣八寨歸降，得貸死。於是寨老樊公懸、韋公良等踵軍門上謁，自言十寨共一百二十八村，環村而居者二千一百二十餘家，皆請受賦。右江兵備鄭一龍、參將王世科，謂十寨既請為氓，當以十家為率，賦米一石。村立一甲長，寨立一峒老，為徵賦計。而以思古、周安、落紅、古卯、龍哈立一州，屬向武土官黃九疇；羅墨、古鉢、古憑、都北、咘咳立一州，屬那地土官黃暘；皆為土知州。已，移思恩守備於周安堡，而布政使以為不便，總制乃議立八寨為長官司，以兵八千人屬黃暘為長官，黃昌、韋富皆給冠帶為土舍，亦各引兵二百守焉。久之，十寨復聚黨作亂，據民田產，白晝入都市剽掠，甚至攻城劫庫，戕官民。總制劉堯誨、巡撫張任急統兵進勦，斬首一萬六千九百有奇，獲器仗三千二百，牛馬二百三十九。帝乃陞賞諸土吏功，復分八寨為三鎮，各建一城，而以東蘭州韋應鯤、韋顯能及田州黃馮克為土巡檢，留兵一千人戍之。於三里增建二堡，自楊渡水為界，墾田屯種，給南丹衞，通道慶遠、賓州，使思恩、三里聯絡不絕，於是右江十寨復安輯輸賦。三十二年，桂林、平樂猺、獞據險肆亂，殺知縣張士毅，焚劫無虛月。總督應檟檄總兵官顧寰督兵進勦，禽斬四百八十四，俘獲男女三百四十，牛馬器械甚衆。守臣以捷聞，並上僉事茅坤、參將王寵、都指揮鍾坤秀、參政張謙、百戶吳通等功狀，各陞廕有差。平樂界桂、梧，西北近楚，清湘、九嶷，鬱相樛結。東南入梧，溪洞林箐，多為猺人盤據。自數經大征後，刊山通道，展為周行，而又增置樓船，繕修校壘，居民行旅皆帖席，猺、獞亦駸駸馴習於文治云。</p>
<p id="p16"><a class="gg-link" href="#p16" onclick="return changeColor(this);"></a>梧州，漢之蒼梧郡也。元至元中，改置梧州路。洪武元年，征南將軍廖永忠、參政朱亮祖等既平廣東，引兵至梧州境。元達魯花赤拜住率官吏父老迎降，亮祖駐兵藤州。於是潯、貴等州縣以次降附。二年併南流縣於鬱林州，普寧縣於容州，幷藤州皆隸梧州府。四年置梧州守禦千戶所。二十三年置容縣守禦千戶所。廣西全省惟蒼梧一道無土司，猺患亦稀。萬曆初，岑溪有潘積善者，僭號平天王，與六十三山、六山、七山諸猺、獞據山為寇，居民請勦。會大兵征羅旁不暇及，總制淩雲翼檄以禍福，積善願歸降輸賦，乃貸其死，且以其子入學。議者謂七山為蒼、藤信地，六山為容縣、北流中衝，北科為六十三山咽喉，懷集為賀縣諸村出入之所。因立五大營，營六百人，合得三千人，設參將及屯堡三十治焉。而懷集猺賊，在正德中已雄據十五寨，環二百餘里，為州縣患。官軍屢討之，歸降，然盤互如故，往往相結諸峒蠻劫掠，殺百戶朱裳及把總羅定朝，村民畏之，東西走匿。都御史吳善檄總兵戚繼光徵兵於羅定、泗城、都康諸土司，分五道，命參將戴應麟等擊金雞、松柏諸寨，斬渠魁，撫四百餘人。時鬱林猺亦桀驁，數糾諸生猺破諸村寨，入寇興業縣。兵巡道副使王原相告於總制，調兵擊破之，諸猺悉平。</p>
<p id="p17"><a class="gg-link" href="#p17" onclick="return changeColor(this);"></a>潯州，江曰潯江，東城門曰潯陽，郡名取焉。洪武八年，潯州大藤峽猺賊竊發，柳州衞官軍禽捕之。二十年，知府沈信言：「府境接連柳、象、梧、藤等州，山谿險峻，猺賊出沒不常。近者廣西布政司參議楊敬恭為大亨、老鼠、羅碌山生猺所殺，官軍討之，賊登巖攀樹，捷如猿狖，追襲不及。若久駐兵，則瘴癘時發，兵多疾疫，又難進取，兵退復出為患。臣以為桂平、平南二縣，舊附猺民，皆便習弓弩，慣歷險阻。若選其少壯千餘人，免其差徭，給以軍器衣裝，俾各團村寨置烽火，與官兵相為聲援，協同捕逐，可以殲之。」帝以蠻夷梗化，夙昔固然，但當謹其防禦，使不為患。如為寇不已，則發兵討之，何必團寨。永樂三年，總兵韓觀奏桂平縣蠻民為亂，請發兵勦捕。帝命姑撫之，勿用兵。宣德四年，總兵山雲討潯、柳二州寇，並誅從寇二千四百八十人，梟首境上。七年，雲奏斬獲桂平等縣蠻寇覃公專等首級數。帝顧左右曰：「蠻寇害我良民，譬之蟊賊害稼，不可不去。然殺之過多，亦所不忍。雖彼自取滅亡，朕自以天地之心為心也。」九年，雲奏潯州等處蠻寇劫掠良民，指揮田真率兵於大藤峽等處，前後斬首九十六級，歸所掠男婦二百三人。</p>
<p id="p18"><a class="gg-link" href="#p18" onclick="return changeColor(this);"></a>正統元年，兵部尚書王驥奏：「桂平大藤峽等處蠻寇，攻劫鄉村。因調廣東官軍二千人，今已逾年，軍器衣裝損壞，宜如貴州諸軍例，予踐更。」從之。二年，山雲奏：「潯州府平南等縣耆民言：『大藤峽等山，猺寇不時出沒，劫掠居民，阻絕行旅。近山荒田，為賊占耕，而左、右兩江，人多食少，其狼兵素勇，為賊所憚。若選委頭目，屯種近山荒田，斷賊出沒之路，不過數年，賊徒坐困，地方寧靖矣。』臣已會同巡按諸司計議，量撥田州等府族目土兵，分界耕守，即委土官都指揮黃竑領之。遇賊出沒，協同勦殺。」從之。七年，猺賊藍受貳等恃所居大藤峽山險，糾集大信等山山老、山丁數百人，遞年殺掠。千戶滿智等誘殺十人，帝命梟之，家口給賜有功之家。十一年，大藤峽蠻賊流劫鄉村，侵犯諸縣，巡按萬節以聞。景泰七年，大藤峽賊糾合荔浦等處賊，劫掠縣治，殺擄居民，命總兵柳溥等勦之。天順五年，鎮守廣東中官阮隨奏：「大藤峽猺賊出沒兩廣，為惡累年，邇來愈甚。雖常會兵勦捕，緣地里遼遠，且兩廣軍馬不相統屬，未易成功，宜大舉擣其巢穴，庶絕民患。」乃命都督僉事顏彪佩征夷將軍印，調南京、江西及直隸九江等衞官軍一萬隸之。六年，彪奏：「臣率軍進勦大藤，攻破七百二十一寨，斬首三千二百七十一級，復所掠男婦五百餘口。」帝敕奬之。七年，大藤峽賊夜入梧州城。時總兵官泰寧侯陳涇駐兵城中，會太監朱祥、巡按吳璘、副使周璹、僉事董應軫、參議陸禎、都指揮杜衡、土官都指揮岑瑛等議調兵。夜半，賊駕梯上城，涇等不覺，遂入府治，劫庫放囚，殺死軍民無算，大掠城中，執副使周璹為質，殺訓導任璩。涇等倉卒無計，惟擁兵自衞，隨軍器械幷備賞銀物，皆為賊有。布政使宋欽時致仕家居，挺身出，以大義諭賊，為所害。黎明，賊聲言官軍若動，則殺周副使。涇等乃遣人與賊講解，晡時，縱之出城。賊既出，乃縱璹還。時官軍數千，賊僅七百而已。都指揮邢斌奏至，帝曰：「梧州蕞爾小城，總兵、鎮、巡、三司俱擁重兵駐城中，乃為小賊所蔑視，況遇大敵乎！爾兵部其即議處行。」八年，國子監生封登奏：「潯州夾江諸山，㟏岈<img alt="山韱" src="../Images/21fba.gif"/>嶪，峽中有大藤如斗，延亘兩崖，勢如徒杠，蠻衆蟻渡，號大藤峽，最險惡，地亦最高。登藤峽巔，數百里皆歷歷目前，軍旅之聚散往來，可顧盼盡，諸蠻倚為奧區。桂平大宣鄉崇姜里為前庭，象州東鄉、武宣北鄉為後戶，藤縣五屯障其左，貴縣龍山據其右，若兩臂然。峽北巖峒以百計，仙人關、九層崖極險峻，峽以南有牛腸、大岵諸村，皆緣江立寨。藤峽、府江之間為力山，力山之險倍於藤峽。又南則為府江，其中多冥巖奧谷，絕壁層崖，十步九折，失足隕身。中產猺人，藍、胡、侯、槃四姓為渠魁。力山又有獞人，善傅毒藥弩矢，中人無不立斃，四姓猺亦憚之。自景泰以來，嘯聚至萬人，隳城殺吏。而修仁、荔浦、平樂、力山諸猺應之，其勢益張。渠長侯大狗嘗懸千金購，莫能得。鬱林、博白、新會、信宜、興安、馬平、來賓亦煽動，所至丘墟，為民害。乞選良將，多調官軍、狼兵急滅賊。」報聞。</p>
<p id="p19"><a class="gg-link" href="#p19" onclick="return changeColor(this);"></a>成化元年，編修丘濬條上兩廣用兵機宜。兵部尚書王竑奏言：「峽賊稱亂日久，皆由守臣以招撫為功，致釀大患，非大創不止。」因薦浙江參政韓雍有文武才。命以雍為僉都御史，都督同知趙輔為征夷將軍，和勇為遊擊將軍，率師討之。時大藤峽賊三千餘陷南平縣，殺典史周誠，擄其妻子，幷劫縣印。又入藤縣城，掠官庫，劫縣印，鎮守總兵歐信以聞。於是總兵官趙輔率軍至，奏言：「大藤蠻賊以修仁、荔浦為羽翼，今大軍壓境，宜先勦之。」乃合諸軍十六萬人，分五道進，先破修仁，窮追至力山，生禽千二百餘人，斬首七千三百餘級。二年，趙輔、韓雍等奏：「元年十一月，師次潯州，謀深入以覆其巢。遂調總兵官歐信等分兵五哨，取道山北以進。臣及指揮白全分兵八哨，直抵潯州，以擣山南。復令參將孫震分兵二哨，從水路入。別遣指揮潘鐸等以兵分守諸山隘口，剋期十二月朔日，水陸並進，腹背交攻。賊知師至，先移妻子錢米入桂州橫石塘等處藏匿。乃於山南各寨，立柵自固，用木石鏢鎗藥弩，憑險拒守。官軍用團牌、扒山虎等器，魚貫而進。士殊死戰，一日之間，攻破山南、石門、林峒、沙田、古營諸巢，縱火焚其積聚，賊皆奔潰。復督兵追躡，剷山開路，直抵橫石塘及九層樓等山。賊已據險立柵數重，復用木石、鎗弩拒守。臣等多設疑兵，誘賊拋擲木石幾盡，別遣壯士於賊所不備處，高山絕頂，舉礮為號。諸軍緣木攀蘿，蟻附而上，四面夾攻，連日鏖戰，賊不能支。破賊寨三百二十四所，斬首三千二百七級，生禽七百八十二人，獲賊婦女二千七百一十八人，戰溺死者不可勝計。已將大藤峽改為斷藤峽，刻石紀之，以昭天討。」捷聞，帝降敕褒諭，仍敕輔計議長策，永絕後患。未幾，雍奏斷藤峽殘賊侯鄭昂等七百餘人，夜入潯州府城，焚軍營城樓，奪百戶所印三顆，殺掠男婦數十人。旋為參將孫震、指揮張英率軍擊斬賊魁，餘黨仍奔入巢。既雍又奏：「諸猺之性，憚見官吏，攝以流官，終難靖亂。請改設武宣縣東鄉等巡檢司，以土人李昇等為副巡檢；設武靖州於峽內，以上隆州知州岑鐸知州事，土人覃仲英世襲土官吏目。」然府江東西兩岸，大、小桐江、洛口與斷藤峽、朦朧、三黃等處，村巢接壤，路道崎嶇，聚衆劫掠，終不能除。</p>
<p id="p20"><a class="gg-link" href="#p20" onclick="return changeColor(this);"></a>正德十一年，總督陳金復督調兩廣官軍土兵，分為六大哨，按察使宗璽，布政使吳廷舉，副總兵房閏，鎮守太監傅倫，參將牛桓，都指揮魯宗貫、王瑛將之，水陸並進，斬七千五百六十餘級。金謂諸蠻利魚鹽耳，乃與約，商船入峽者，計船大小，給之魚鹽。蠻就水濱受去，如榷稅然，不得為梗。蠻初獲利聽約，道頗通。金以此法可久，易峽名永通。諸蠻緣此無忌，大肆掠奪，稍不愜，即殺之。因循猖獗，江路為斷。時總督王守仁定田州還，兩江父老遮道言峽賊阻害狀。守仁上疏請討，報可。守仁率湖南兵至南寧，約日會兵。寇聞湖兵且至，皆逃匿。守仁故為散遣諸兵狀，寇弛不為備，乃令官軍突進，連破油<img alt="石窄" src="../Images/a2400.gif"/>、石壁、大皮等寨，賊奔斷藤峽，復追擊破之。賊奔渡橫石江，溺死六百餘人，俘斬甚衆，賊潰散。遂移兵仙臺、花相、白竹、古陶、羅鳳諸處，賊不支，奔入永安力山，官軍次第破之，禽斬三千餘，俘獲無算。八寨平，兩江悉定。守仁遂以土官岑猛子邦佐為武靖知州，使靖遺孽。邦佐不能輯衆，且貪得賊賄，峽北賊復獗。有侯勝海者為首，指揮潘翰臣誘殺之，勝海弟公丁聚衆譟城下。僉事鄔閱、參議孫繼祖言於都御史潘旦，請討之。參將沈希儀以為宜需春江漲，順流下，乃可破賊，不聽。閱與繼祖以千人往擊，賊遁，斬一尪寇還。漫言賊退，請置堡。堡成，閱令土目黃貴、韋香以三百人往戍。初，貴、香利勝海田廬，故說翰臣殺海，至是往戍，遂奪勝海田廬。於是諸猺俱恚，邦佐又陰黨之，公丁遂嘯聚二千餘人，乘夜陷堡城，殺戍兵二百人，貴、香走免。巡按以聞，乃罷閱與繼祖，旦亦代去，命侍郎蔡經督兵討之。會朝議欲征安南，事遂已。公丁等益橫，時出殺掠。
      久之，經乃會安遠侯柳珣決計發兵，以兵事屬副使翁萬達。萬達廉得百戶許雄通賊狀，詰之。雄懼，請自効。萬達佯庇公丁，捕繫訐訟公丁者數人。公丁果遣人自列，萬達佯許之，又令雄假稱貸為賄，公丁喜，益信雄。會萬達巡他郡，以事屬參議田汝成。汝成召雄申飭之，雄紿公丁詣汝成自列，言寇堡事由他猺，汝成亦慰遣之。乃密授意城中居民被賊害者家，出毆公丁，一市皆譁，遊檄幷逮公丁入繫獄。遣雄諭其黨曰：「寇堡事公丁委罪諸猺，果否？」諸猺遂言事自公丁，聽論坐，不敢黨。乃檻致公丁於軍門，磔之。汝成因言於經，謂首惡既誅，宜乘勢進兵討賊。乃以副總兵張經、都指揮高乾分將左右二軍，萬達及副使梁廷振監之，副使蕭畹紀功，參政林士元及汝成督餉。</p>
<p id="p21"><a class="gg-link" href="#p21" onclick="return changeColor(this);"></a>嘉靖十八年二月，兩軍齊發：左軍三萬五千人，分六道，攻紫荊、石門、梅嶺、木昂、藤沖、大坑等巢；右軍萬六千人，分四道，攻碧灘，羅淥上、中、下洞等巢。南北夾擊，賊大窘，遂擁衆奔林峒而東。王良輔邀擊之，中斷，復西奔。諸軍合擊，大破之，斬首千二百級，追至羅運山，又斬百餘級。平南縣有小田、羅應、古陶、古思諸猺亦據險勿靖。萬達等移兵勦之，招降賊黨二百餘人，江南胡姓諸猺歸順者亦千餘人，藤峽復平。隆慶三年，右江諸猺、獞復亂，巡撫郭應聘請給餉勦除。給事中梁問孟以賊黨衆，不可盡滅，宜令守臣熟計。兵部言：「府江自正德十二年都御史陳金征討之後，且六十年。而右江北三、北五等巢，素未懲創，生齒日繁，遂肆猖獗。頃者大征古田，各巢咸畏威斂戢，獨府江、右江恃險為亂，若復縱之，非惟無以固八寨懷遠之招，亦恐以啟古田攜貳之漸，勦之便。但兵在萬全，宜即以科臣所慮，備行提督殷正茂及巡撫郭應聘等便宜行之。」應聘遂檄總兵官李錫等將兵往討，以捷聞。</p>
<p id="p22"><a class="gg-link" href="#p22" onclick="return changeColor(this);"></a>南寧，唐之邕州也。元，邕州路。泰定中，改南寧路。洪武二年命潭州衞指揮同知丘廣為總兵官，寶慶衞指揮僉事胡海、廣西衞指揮僉事左君弼副之，率兵討左江上思州蠻賊黃龍冠等。龍冠一名英傑，時聚衆萬餘，寇鬱林州。知州趙鑑、同知王彬集民丁拒守，賊圍半月不下。海北等衞官軍來援，賊夜遁，追至上思州境，破之，賊走還，仍結聚不解。事聞，故命廣等討之。廣等兵至上思州，賊拒戰，擊敗之，禽從賊黃權等。英傑走十萬山，官軍追及，斬之，上思州平。三年，置南寧、柳州二衞。時廣西省臣言：「廣西地接雲南、交阯，所治皆溪洞苗蠻，性狼戾多畔。府衞兵遠在靖江數百里外，卒有警，難相援，乞立衞置兵以鎮。」又言：「廣海俗素獷戾，動相讐殺，蓋緣郡縣無兵以馭之。近盜寇鬱林，同知集民兵拒守，潯州經歷徐成祖亦以民兵千餘敗賊，是土兵未始不可用。乞令邊境郡縣輯民丁之壯者，置衣甲器械，籍之有司，有事則捕賊，無事則務農。」詔從之。遂置衞，益兵守禦，賞王彬、徐成祖等有功者。五年，宣化盜起，劫掠南寧府，詔發廣西官軍討平之。初，南寧衞指揮僉事左君弼覈民之無籍者為軍，又縱所部入山伐木，民多擾，遂相搆為盜。至是討平，命大都督府按君弼罪。</p>
<p id="p23"><a class="gg-link" href="#p23" onclick="return changeColor(this);"></a>南寧故稱邕管，牂牁峙其西北，交阯踞其西南，三十六洞錯壤而居，延袤幾千里，橫山、永平尤要害。歷唐及宋，建牙置帥，與桂州等。又郡地夷曠，可宿數萬師。成化時，征田州及經略安南，舉弭節茲土。後因猺蠻不靖，往往仗狼兵，急則藉為前驅，緩則檄為守禦。諸猺乃稍稍驕恣，不可盡繩以法。議邕事者謂宜開重鎮，以復邕州督府之舊云。南寧領州四。曰新寧，曰橫州，為流官。曰上思州，曰下雷州，為土官。縣三，曰宣化，曰隆化，曰永淳。</p>
<p id="p24"><a class="gg-link" href="#p24" onclick="return changeColor(this);"></a>歸德州，宋熙寧中置。元屬田州路。洪武二年，土官黃隍城歸附，授知州，以流官吏目佐之。</p>
<p id="p25"><a class="gg-link" href="#p25" onclick="return changeColor(this);"></a>果化州，宋始置。元屬田州路。洪武二年，土官趙榮歸附，授世襲知州，以流官吏目佐之。洪熙元年，果化州土官趙英遣族人趙誠等貢馬及方物。弘治間，州與歸德皆為田州所侵削，因改隸於南寧。</p>
<p id="p26"><a class="gg-link" href="#p26" onclick="return changeColor(this);"></a>上思州，唐始置。元屬思明路。洪武初，土官黃中榮內附，授知州，子孫畔服不常。弘治十八年改流官，屬南寧府。正德六年，土目黃錙聚衆攻城，都御史林廷選捕之，下獄。已，越獄復叛，官軍禦之，詐降，攻破州城，復捕獲之，伏誅。嘉靖元年，都御史張嵿言：「上思州本土官，後改流，遂致土人稱亂。宜仍其舊，擇土吏之良者任之。」議以為然，仍以土官襲。</p>
<p id="p27"><a class="gg-link" href="#p27" onclick="return changeColor(this);"></a>下雷州，宋置。明初，印失，廢為峒，在湖潤寨，屬鎮安府。峒長許永通奉調有功，給冠帶。傳世烈、國仁繼襲峒事。嘉靖十四年獲舊印。國仁及子宗蔭屢立戰功。四十三年改屬南寧府。萬曆十八年以地逼交南，奏陞為州，頒印，授宗蔭子應珪為土判官，流官吏目佐之。</p>
</div>
<!-- end .main --></div>
<!-- end #main --></div>
</div>
</body></html>