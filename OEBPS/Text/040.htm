<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>

<meta content="width=device-width, initial-scale=1" name="viewport"/>
<title id="toc_1">二十四史-明史-卷四十‧志第十六 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>

</head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十・志第十六</h1>　
     <span class="style11">地理一</span>
<hr/>
<p>自黃帝畫野置監，唐、虞分州建牧，沿及三代，下逮宋、元，廢興因革，前史備矣。明太祖奮起淮右，首定金陵，西克湖、湘，東兼吳、會。然後遣將北伐，并山東，收河南，進取幽、燕，分軍四出，芟除秦、晉，訖於嶺表。最後削平巴、蜀，收復滇南。禹跡所奄，盡入版圖。近古以來，所未有也。</p>
<p>洪武初，建都江表，革元中書省，以京畿應天諸府直隸京師。後乃盡革行中書省，置十三布政使司，分領天下府州縣及羈縻諸司。又置十五都指揮使司以領衞所番漢諸軍，其邊境海疆則增置行都指揮使司，而於京師建五軍都督府，俾外都指揮使司各以其方附焉。成祖定都北京，北倚羣山，東臨滄海，南面而臨天下，乃以北平為直隸，又增設貴州、交趾二布政使司。仁、宣之際，南交屢叛，旋復棄之外徼。</p>
<p>終明之世，為直隸者二：曰京師，曰南京。為布政使司者十三：曰山東，曰山西，曰河南，曰陝西，曰四川，曰湖廣，曰浙江，曰江西，曰福建，曰廣東，曰廣西，曰雲南，曰貴州。其分統之府百有四十，州百九十有三，縣千一百三十有八。羈縻之府十有九，州四十有七，縣六。編里六萬九千五百五十有六。而兩京都督府分統都指揮使司十有六，行都指揮使司五，曰北平、曰山西、曰陝西、曰四川、曰福建，留守司二。所屬衞四百九十有三，所二千五百九十有三，守禦千戶所三百一十有五。又土官宣慰司十有一，宣撫司十，安撫司二十有二，招討司一，長官司一百六十有九，蠻夷長官司五。其邊陲要地稱重鎮者凡九：曰遼東，曰薊州，曰宣府，曰大同，曰榆林，曰寧夏，曰甘肅，曰太原，曰固原。皆分統衞所關堡，環列兵戎。綱維布置，可謂深且固矣。</p>
<p>計明初封畧，東起朝鮮，西據吐番，南包安南，北距大磧，東西一萬一千七百五十里，南北一萬零九百四里。自成祖棄大寧，徙東勝，宣宗遷開平於獨石，世宗時復棄哈密、河套，則東起遼海，西至嘉峪，南至瓊、崖，北抵雲、朔，東西萬餘里，南北萬里。其聲教所訖，歲時納贄，而非命吏置籍，侯尉羈屬者，不在此數。嗚呼盛矣！</p>
<p>論者謂交趾之棄，未為失圖，而開平近遷，則守衞益薄，雖置萬全都指揮使司，不足以鎮伏山後諸部，故再傳而有土木之變。然睿皇自以失律蒙塵，非由經制未備。景帝任賢才，修守禦，國步未移，乘輿旋復。由是觀之，三衞者，一隅之隘，而無關大計也審矣。至其季世，流寇首禍於西陲，浸尋蔓延，中原為之糜爛。金湯之固不足以制土崩，昄宇之廣不足以成犄角。疆圉不蹙於曩時，形勝無虧於初盛，而強弱懸殊，興亡異數者，天降喪亂，昏椓內訌，人事之乖，而非地利之失也。語曰：「在德不在險」，詎不信夫。</p>
<p>今考其升降之差，沿革之故，具著於篇。作地理志。</p>
<p class="style11">京師　南京</p>
<p class="style15">京師</p>
<p>禹貢冀、兗、豫三州之域，元直隸中書省。洪武元年四月分屬河南、山東兩行中書省。二年三月置北平等處行中書省，<span class="style7">治北平府。</span>先屬山東、河南者皆復其舊。領府八，州三十七，縣一百三十六。八月置燕山都衞。<span class="style7">與行中書省同治。</span>八年十月改都衞為北平都指揮使司。九年六月改行中書省為承宣布政使司。永樂元年正月建北京於順天府，稱為「行在」。二月罷北平布政使司，以所領直隸北京行部；罷北平都指揮使司，以所領直隸北京留守行後軍都督府。十九年正月改北京為京師。罷北京留守行後軍都督府，直隸後軍都督府。<span class="style7">衞所有實土者附見，無實土者不載。</span>罷北京行部，直隸六部。正統六年八月罷稱行在，定為京師。府八，直隸州二，屬州十七，縣一百一十六。<span class="style7">為里三千二百三十有奇。府州縣建置沿革，俱自元始。其沿革年月已見元史志者，不載。其未見元史志及明改元舊，并新增、新廢者，悉書。</span>北至宣府，<span class="style7">外為邊地。</span>東至遼海，<span class="style7">與山東界。</span>南至東明，<span class="style7">與山東、河南界。</span>西至阜平，<span class="style7">與山西界。</span>洪武二十六年，編戶三十三萬四千七百九十二，口一百九十二萬六千五百九十五。</p>
<p>順天府<span class="style7">元大都路，直隸中書省。</span>洪武元年八月改為北平府。十月屬山東行省。二年三月改屬北平。三年四月建燕王府。永樂元年正月升為北京，改府為順天府。<span class="style7">永樂四年閏七月詔建北京宮殿，修城垣。十九年正月告成。宮城周六里一十六步，亦曰紫禁城。門八：正南第一重曰承天，第二重曰端門，第三重曰午門，東曰東華，西曰西華，北曰玄武。宮城之外為皇城，周一十八里有奇。門六：正南曰大明，東曰東安，西曰西安，北曰北安，大明門東轉曰長安左，西轉曰長安右。皇城之外曰京城，周四十五里。門九：正南曰麗正，正統初改曰正陽；南之左曰文明，後曰崇文；南之右曰順城，後曰宣武；東之南曰齊化，後曰朝陽；東之北曰東直；西之南曰平則，後曰阜成；西之北曰彰儀，後曰西直；北之東曰安定；北之西曰德勝。嘉靖二十三年築重城，包京城之南，轉抱東西角樓，長二十八里。門七：正南曰永定，南之左為左安，南之右為右安，東曰廣渠，東之北曰東便，西曰廣寧，西之北曰西便。</span>領州五，縣二十二。弘治四年編戶一十萬五百一十八，口六十六萬九千三十三。萬曆六年，戶一十萬一千一百三十四，口七十萬六千八百六十一。</p>
<p>　　大興<span class="style7">倚。東南有大通河，亦曰通惠河，水自玉河出，繞都城東南，下流至高麗莊，入白河，即元運河也。又有玉河，源自玉泉山，流經大內，出都城東南，注大通河。</span>宛平<span class="style7">倚。北西山在西。有桑乾河出山西馬邑縣，流千里入京師宛平縣境。出蘆溝橋下，又東南分為二：一至通州，入白河；一至武清小直沽，合衞河，入於海。又有沙河、高梁河、清河，皆在西北。西又有沿河口守禦千戶所，有蘆溝、王平口、石港口、齊家莊四巡檢司。</span>良鄉<span class="style7">府西南。有琉璃河，即古聖水，下流入淀。北有天津關。</span>固安<span class="style7">府西南。元固安州。洪武元年十二月降為縣。西南有拒馬河，即淶水。源自代郡，下流合易水為白溝，入三角淀。</span>永清<span class="style7">府南。南有拒馬河。</span>東安<span class="style7">府東南。元東安州，治在西。洪武元年十二月降為縣。三年徙今治。南有鳳河，即桑乾分流，南入三角淀。</span>香河<span class="style7">府東南。元屬漷州。洪武十年二月省入州。十三年二月復置，改屬府。西有板罾口河，源出通州東之孤山，經縣界，入於白河。</span></p>
<p>　　通州。洪武初，以州治潞縣省入。<span class="style7">西有通惠河，西南有渾河，即桑乾，至州東張家灣，俱合於白河。有張家灣巡檢司。西南有弘仁橋巡檢司。</span>西距府四十里。領縣四：三河<span class="style7">州東。北有泃河。又西有洳河，西南有鮑邱河，一名矣榆河，即東潞水，俱流入於泃河。西有泥窪鋪巡檢司，後移於夏店舖。</span>武清<span class="style7">州南。元屬漷州。洪武十二年來屬。有三角淀，在縣南，即古之雍奴，周二百餘里，諸水所聚。有直沽，在縣東南，衞河、白河、丁字沽合流於此入海。有巡檢司。又東北有河西務、東南有楊村二巡檢司。</span>漷縣<span class="style7">州南。元漷州。洪武十四年二月降為縣來屬。有漷河，一名新河，東入於白河，即蘆溝之下流。</span>寶坻<span class="style7">州東南。元直隸大都路。洪武十年二月來屬。東有潮河。南有泃河。又縣東南有梁城守禦千戶所，建文二年，燕王置。有蘆臺巡檢司。</span></p>
<p>　　霸州。洪武初，以州治益津縣省入。<span class="style7">拒馬河舊在北，後徙治南。又南有沙河。東有苑家口巡檢司。</span>北距府二百十里。領縣三：文安<span class="style7">州南少東。西有易水。東北有得勝、火燒等淀。</span>大城<span class="style7">州東南。東北有黃汊河，源自交河，分流至縣境，入三角淀。</span>保定<span class="style7">州南少西。洪武七年九月省入霸州。十三年十一月復置。玉帶河在北，東流入會通河。西南有磁河，東南與玉帶河合。</span></p>
<p>　　涿州。洪武初以州治范陽縣省入。<span class="style7">西有獨鹿山。北有涿水，西北有挾河，合焉。南有范水。</span>東北距府百四十里。領縣一：房山<span class="style7">州北少西。西有大房山。北有大安山。西南有青龍潭，其下流為挾河，一名韓村河，至涿州與胡良河合。北有磁家務巡檢司。</span></p>
<p>　　昌平州<span class="style7">元昌平縣，直隸大都路。</span>正德元年七月升為州，旋罷。八年復升為州。<span class="style7">舊治白浮圖城，景泰元年築永安城於東，三年遷縣治焉。北有天壽山，成祖以下陵寢咸在。東南有白浮山。西南有駐蹕山。又南有榆河，一名溫餘河，下流為沙河，入於白河。又東南有鞏華城，嘉靖十九年築。東北有黃花鎮。弘治中，置渤海守禦千戶所於此，萬曆元年移於慕田峪，四年復故。西有鎮邊城，又有常峪城，俱正德十年五月築，各置守禦千戶所。又有白陽守禦千戶所，亦正德中置。西北有居庸關。</span>南距府九十里。領縣三：順義<span class="style7">州東，少南。元順州。洪武元年十二月改為順義縣，屬府。正德元年七月來屬。東有白河，西南有榆河，又有潮河，俱流入焉。</span>懷柔<span class="style7">州東北。洪武元年十一月省入檀州。十二月復分密雲、昌平二縣地置，屬府。正德元年七月來屬。東有黍谷山。西有白河。</span>密雲<span class="style7">州東北。元檀州，後置縣，為州治。洪武元年十一月省縣入州。十二月復置縣，省州入焉，屬府。正德元年七月來屬。南有白檀山。西有白河。東有潮河。北有古北口，洪武十二年九月置守禦千戶所於此。三十年改為密雲後衞。又有石塘嶺、牆子嶺等關。</span></p>
<p>　　薊州。洪武初，以州治漁陽縣省入。<span class="style7">西北有盤山。東北有崆峒山。又泃水在北，沽河在南。州北有黃崖峪、寬佃峪等關。東又有石門鎮。</span>西距府二百里。領縣四：玉田<span class="style7">州東南。東北有無終山，又有徐無山。又東有梨河。北有浭水。東南有興州左屯衞，永樂元年自故開平境移置於此。</span>豐潤<span class="style7">州東南。南有沙河。西南有浭水。</span>遵化<span class="style7">州東。東北有五峰山。南有靈靈山及龍門峽。又東有灤河。西南有梨河。北有喜峰口、馬蘭峪、松亭等關。</span>平谷<span class="style7">州西北。洪武十年二月省入三河縣。十三年十一月復置。東南有泃河，又有洳河。西北有營州中屯衞，永樂元年自故龍山縣移置於此。又東有黃松峪關，與密雲縣將軍石關相接。</span></p>
<p>保定府<span class="style7">元保定路，直隸中書省。</span>洪武元年九月為府。十月屬河南分省。二年三月來屬。領州三，縣十七。東北距京師三百五十里。弘治四年編戶五萬六百三十九，口五十八萬二千四百八十二。萬曆六年，戶四萬五千七百一十三，口五十二萬五千八十三。</p>
<p>　　清苑<span class="style7">倚。北有徐河，一名大冊水，自滿城經縣北至安州，東入淀。又西有清苑河。又南有張登巡檢司，嘉靖十三年自滿城縣方順橋移置於此。</span>滿城<span class="style7">府西，少北。洪武十年五月省入慶都縣。十三年十一月復置。北有徐河。南有方順河。</span>安肅<span class="style7">府北，少東。元安肅州。洪武二年七月降為縣。易水在北。曹河在南。徐河在西。西南又有鮑河。又西有遂州，元屬保定路。洪武初降為縣。八年二月省。</span>定興<span class="style7">府北，少東。元屬易州。洪武六年五月改屬府。西有拒馬河，即淶水也。又易水自西來，合焉，謂之白溝河。南有河陽巡檢司，後移於清苑縣界之固城鎮。</span>新城<span class="style7">府東北。元屬雄州。洪武初屬北平府。六年五月改屬府。南有白溝河。西南有巨河鎮巡檢司。</span>雄<span class="style7">府東北。元雄州。洪武二年七月省州治歸信縣入焉。七年四月降為縣。北有白溝河。南有瓦濟河。</span>容城<span class="style7">府東北。元屬雄州。洪武七年四月省入州。十三年十一月復置，來屬。舊治在拒馬河南，景泰二年遷於河北。西有易水，又有濡水。</span>唐<span class="style7">府西，少南。西北有大茂山，即恒岳也，東麓有岳嶺口巡檢司。又唐河在西，源出恒山，流經定州曰滱水，下流合於南易水。又西北有倒馬關，有巡檢司，後移於縣西之橫河口。又有周家鋪、軍城鎮二巡檢司。</span>慶都<span class="style7">府西南，南有唐河。北有祁水。</span>博野<span class="style7">府南。舊治在今蠡縣界，直隸保定路。洪武元年從今治，改屬祁州。六年五月還屬府。西北有博水。南有唐河，亦曰滱水。又有永安鎮巡檢司，有鐵燈盞巡檢司。</span>蠡<span class="style7">府南，少東。元蠡州，屬真定路。洪武二年七月來屬。八年正月降為縣。楊村河在南，滋、沙、唐三河之下流也，俗亦謂之唐河。</span>完<span class="style7">府西。元完州。洪武二年七月降為縣。西有伊祁山，祁水出焉，其下流為方順河。</span></p>
<p>　　祁州。洪武二年七月以州治蒲陰縣省入。<span class="style7">北有唐河，西南有滋河，至州東南合沙河，流入易水。</span>北距府百二十里。領縣二：深澤<span class="style7">州南，少西。西有滋河。</span>束鹿<span class="style7">州東南。北有故城。今治，天啟二年所徙。滹沱河在南。又南有百天口巡檢司。</span></p>
<p>　　安州。洪武二年七月以州治葛城縣省入。七年降為縣。十三年十一月復升為州。<span class="style7">北有易水，府境九河之水所匯也，下流至雄縣南，為瓦濟河。</span>西距府七十里。領縣二：高陽<span class="style7">州南。元屬安州，洪武六年五月改屬府。尋屬蠡州。八年正月省入蠡縣。十三年十一月復置，還屬。故城在東，洪武三年圮於水，遷於今治。東有馬家河，其上流為蠡縣之楊村河。</span>新安<span class="style7">州東少北。元直隸保定路。洪武七年七月省入安州。十三年十一月復置，來屬。西有長流河，一名長溝河，其上源為鮑河。南有曹河，又有徐河，經縣南，合流為溫義河，又南與長流河合，又東南入於瓦濟河。</span></p>
<p>　　易州。洪武初，以州治易縣省入。<span class="style7">西南有五迴山，雷溪出焉，徐河之上源也。西北有窮獨山，濡水所出。又南有易水，出州境之西山，與濡水竝東流，而為白溝河，所謂北易水也。又有雹水，一名鮑河，出縣西南，東南流為長流河，所謂南易水也。西有紫荊關，洪武中置守禦千戶所於此。又有官座嶺、五迴嶺、金陂鎮、奇峰口、塔崖口五巡檢司。</span>南距府百二十里。領縣一：淶水<span class="style7">州東北。東有淶水，亦曰拒馬河，源出山西代郡，下流合易水。北有乾河口、西北有黃兒莊二巡檢司。</span></p>
<p>河間府<span class="style7">元河間路，直隸中書省。</span>洪武元年十月為府，屬河南分省。二年三月來屬。領州二，縣十六。北距京師四百十里。弘治四年編戶四萬二千五百四十八，口三十七萬八千六百五十八。萬曆六年，戶四萬五千二十四，口四十一萬九千一百五十二。</p>
<p>　　河間<span class="style7">倚。西南有滹沱河。西有滱水。西南有景和鎮巡檢司。</span>獻<span class="style7">府南。元獻州。洪武初，省州治樂壽縣入焉。八年四月降為縣。有滹沱河自代郡流入境，經縣南，至青縣合衞河達於海。有單家橋巡檢司。</span>阜城<span class="style7">府南。元屬景州。洪武七年改屬府。西北有葫蘆河，即禹貢衡漳水。</span>肅寧<span class="style7">府西。中堡河在縣東。</span>任邱<span class="style7">府北，少西。元屬莫州。洪武七年改屬府。西北有瓦濟河，下流為五官淀，注於滹沱河。北有莫州，元治莫亭縣，屬河間路。洪武七年七月，州縣俱省。</span>交河<span class="style7">府東南。元屬獻州。洪武八年四月改屬府。十年五月省入獻縣。十三年十一月復置。東有衞河，源自衞輝，流入故城境，經縣東，過滄州，又東北至直沽入海，一名御河。又西北有高河，經縣南，合滹沱，謂之交河，下流入衞縣，以此名。又南有洚河。又東有泊頭鎮巡檢司。</span>青<span class="style7">府東北。元清州。洪武初，以州治會川縣省入。八年四月降為縣，尋改清為青。滹沱河自縣南流入衞，謂之岔河口。其支流經縣之北者，曰獨流河。</span>興濟<span class="style7">元屬清州。洪武初省。十三年復置，屬府。衞河在城西。</span>靜海<span class="style7">府東北。元曰靖海，屬清州。洪武初，更名。八年四月改屬北平府。十年五月來屬。縣北有小直沽，衞河自西來，與白河合，入於海。又有丁字沽、鹹水沽。又北有天津衞，永樂二年十一月置。</span>寧津<span class="style7">府東南。南有土河，自山東德州流入，又東入山東樂陵縣界。</span></p>
<p>　　景州。洪武初，以州治蓚縣省入。<span class="style7">東有衞河。東北有葫蘆河。又東有安陵、西北有宋門二巡檢司。又東北有李晏鎮。</span>西北距府百八十五里。領縣三：吳橋<span class="style7">州東，少南。西有衞河。</span>東光<span class="style7">州東北。洪武七年七月省入阜城縣。十三年十一月復置。南有衞河，又有葫蘆河。</span>故城<span class="style7">州南，少西。有衞河，自山東武城縣流入境。又西南有索盧枯河。</span></p>
<p>　　滄州。洪武初，以州治清池縣省入。<span class="style7">舊治在東南。洪武二年五月徙於長蘆，即今治也。東濱海。西有衞河。南有浮河。北有長蘆巡檢司。</span>西距府百五十里。領縣三：南皮<span class="style7">州西南。衞河在縣西。</span>鹽山<span class="style7">州東南。東濱海，產鹽。東南有鹽山。</span>慶雲<span class="style7">州東南。洪武六年六月析山東樂安州北地置，來屬。</span></p>
<p>真定府<span class="style7">元真定路，直隸中書省。</span>洪武元年十月為府。屬河南分省。二年正月屬山東。三月來屬。領州五，縣二十七。東北距京師六百三十里。弘治四年編戶五萬九千四百三十九，口五十九萬七千六百七十三。萬曆六年，戶七萬四千七百三十八，口一百九萬三千五百三十一。</p>
<p>　　真定<span class="style7">倚。滹沱河在城南。又北有滋河，自山西靈邱縣流入，經行唐縣之張茂村伏流不見，至府北南孟社復出，下流合於南易水。</span>井陘<span class="style7">府西南。元屬廣平路威州。洪武二年來屬。東南有城山，又有甘淘河，亦名冶河。南與綿蔓水合。又故關在其西。</span>獲鹿<span class="style7">府西南。西有抱犢山，有西屏山。又有蓮花山，白鹿泉出焉，東流為西河，即洨水上源也。又有土門關在西，亦曰井陘關。</span>元氏<span class="style7">府西南。西北有封龍山，汦水所出，下流入葫蘆河。西南有槐水，下流曰野河。</span>靈壽<span class="style7">府西北。有衞水，源出恒山，禹貢「恒、衞旣從」即此。俗名雷溝河，東北入於滹沱。北有叉頭鎮巡檢司，後遷於慈峪鎮。</span>藁城<span class="style7">府東南。北有滹沱河，又有滋河。</span>欒城<span class="style7">府南，縣北有故城，今治洪武初所徙。西有洨河。</span>無極<span class="style7">府東，少北。元屬中山府。洪武初廢。四年七月復置，屬定州。七年四月改屬府。南有滋河。</span>平山<span class="style7">府西，少北。北有滹沱河，東北有冶河入焉。西北有房山。西有十八盤、下口村巡檢司。</span>阜平<span class="style7">府西北。東北有大茂山。北有派河。西有龍泉關。</span>行唐<span class="style7">府北。元屬保定路。洪武二年屬定州，正統十三年十月直隸真定府。西有滋河。西北有兩嶺口巡檢司。</span></p>
<p>　　定州<span class="style7">元中山府。</span>洪武二年正月改曰定州。三年以州治安喜縣省入。<span class="style7">滱水在北，沙河在南，下流合於滱水。西北有倒馬關守禦千戶所。景泰二年置關，與紫荊、居庸為內三關。北有清風店巡檢司。</span>西南距府百三十里。領縣二：新樂<span class="style7">州西南。西南有沙河。</span>曲陽<span class="style7">州西北。元屬保定路。洪武二年來屬。恆山在西北，恆水出焉。又沙河在南，自山西繁峙縣流入。</span></p>
<p>　　冀州。洪武二年以州治信都縣省入。<span class="style7">西北有漳水。北有滹沱河。成化十八年，滹沱挾漳南注為州患。正德十二年，二水自寧晉縣南北流，患始息。又北有洚水，一名枯洚，下流合於漳。</span>西北距府二百八十里。領縣四：南宮<span class="style7">州南，少西。故城在縣西北，成化十六年遷於今治。漳水在北。洚水在南。東南有董家廟堡巡檢司。</span>新河<span class="style7">州西，少南。有清水河，成化後堙。</span>棗強<span class="style7">州東，少北。西北有索盧水，乃衞河之支流也，亦曰黃盧河。</span>武邑<span class="style7">州東北。西有洚水。西北有漳水。</span></p>
<p>　　晉州。洪武二年以州治鼓城縣省入。<span class="style7">南有滹沱河。</span>西距府九十里。領縣三：安平<span class="style7">州東北。滹沱河舊在縣南，萬曆二十三年自束鹿縣南行，始不經縣境。</span>饒陽<span class="style7">州東北。北有滹沱河。西南有饒河，即滹沱河支流也。</span>武強<span class="style7">州東。漳河在縣東。又南有滹沱河，舊合於漳，萬曆二十六年北出饒陽縣境，而縣之滹沱河始涸。</span></p>
<p>　　趙州。洪武元年以州治平棘縣省入。<span class="style7">南有洨河，下流入於葫蘆河。</span>北距府百二十里。領縣六：柏鄉<span class="style7">州南。東北有野河，即槐水也，下流入於葫蘆河。</span>隆平<span class="style7">州東南。洪武六年九月省入柏鄉縣。十三年十一月復置。東有灃水，東北與沙河合，下流入於葫蘆河。沙河，亦槐水之別名也。又東北有大陸澤，亦曰廣阿，漳水所匯。</span>高邑<span class="style7">州西南。有黑水，即槐水也，流合縣南之泲水。</span>臨城<span class="style7">州西南。南有敦輿山。西南有鐵山。西北有汦水，東經釣盤山下，與泲水合。</span>贊皇<span class="style7">州西南。西南有贊皇山，泲水出焉，亦曰沙水。又城北有槐水。西北有黃沙嶺巡檢司。</span>寧晉<span class="style7">州東，少南。東南有葫蘆河，其上流即漳水也，深、冀羣川悉匯於此。東北有百尺口巡檢司。</span></p>
<p>　　深州。洪武二年以州治靜安縣省入。<span class="style7">南有故城，今治本吳家莊，永樂十年遷於此。滹沱河在東北。葫蘆河在東南。有傅家池巡檢司，後廢。</span>西距府二百五十里。領縣一：衡水<span class="style7">州南，少東。故城在縣西南，永樂十三年遷於今治。西有漳水，南有洚水。又北有滹沱河，舊與漳合，成化八年北徙，不經縣界。西南有鹽池。</span></p>
<p>順德府<span class="style7">元順德路，直隸中書省。</span>洪武元年為府。十月屬河南分省。二年三月來屬。領縣九。距京師一千里。弘治四年編戶二萬一千六百一十四，口一十八萬一千八百二十五。萬曆六年，戶二萬七千六百三十三，口二十八萬一千九百五十七。</p>
<p>　　邢臺<span class="style7">倚。西北有夷儀山，又有封山，一曰西山。又有黃榆嶺，上有黃榆關。又漳水在東南，自河南臨漳縣流入，下流為葫蘆河，至交河縣合滹沱河，此為漳水經流也。又東南有百泉水，其下流為灃河，一名渦水，又名鴛鴦水。西有西王社巡檢司。</span>沙河<span class="style7">府南。弘治四年以沙壅遷縣於西山小屯。十八年六月復還舊治。西南有磬口山，產鐵。南有沙河，亦名湡水。</span>南和<span class="style7">府東，少南。南有漳河，合縣西之灃河，又縣西北有汦水，蓋伏流而旁出者。</span>任<span class="style7">府東北。東北有汦水。東有灃水。</span>內邱<span class="style7">府北。東南有汦水。</span>唐山<span class="style7">府東北。西北有堯山。西有汦水。</span>平鄉<span class="style7">府東，少南。西南有漳河，西有沙河，又有洺河。東有滏陽河。萬曆三十年，漳挾滏陽河北出，會於沙、洺名諸河，而漳水之舊流益亂。</span>鉅鹿<span class="style7">府東北。漳水舊在縣東，有大小二河，亦謂之新舊二河，其後北徙，不復至縣境，而二河遂成平陸。北有鉅鹿澤，即隆平縣之大陸澤也，澤畔舊有鹽泉。</span>廣宗<span class="style7">府東，少北。洪武十年六月省入平鄉、鉅鹿二縣。十三年十一月復置。漳水舊在西。又東有枯洚河。</span></p>
<p>廣平府<span class="style7">元廣平路，直隸中書省。</span>洪武元年為府。十月屬河南分省。二年三月來屬。領縣九。東北距京師千里。弘治四年編戶二萬七千七百六十四，口二十一萬二千八百四十六。萬曆六年，戶三萬一千四百二十，口二十六萬四千八百九十八。</p>
<p>　　永年<span class="style7">倚。北有沙河。又有洺水，自河南武安縣流入。西南又有滏水，自河南臨漳縣流入，亦曰滏陽河。西有臨洺鎮巡檢司。西南又有黃龍鎮。</span>曲周<span class="style7">府東北。西南有漳水。東有滏陽河。</span>肥鄉<span class="style7">府東南。漳河在縣西北。</span>雞澤<span class="style7">府東北。漳河在縣東。又西有洺河，又有沙河自南來合焉。</span>廣平<span class="style7">府東南。北有漳河。</span>成安<span class="style7">府南。元屬磁州。洪武初廢。四年六月復置，來屬。西南有洹水，自河南臨漳縣流入，其下流合於衞河。又南有漳水，亦自河南臨漳縣流入。</span>威<span class="style7">府東北。元威州。至正間，省州治洺水縣入州。洪武二年四月降為縣。漳水舊在南，洺水自西流入焉。</span>邯鄲<span class="style7">府西南。元屬磁州。洪武元年來屬。西北有洺河。東有滏陽河。</span>清河<span class="style7">府東北。元屬大名路。洪武六年九月來屬。東有衞河</span>。</p>
<p>大名府<span class="style7">元大名路，直隸中書省。</span>洪武元年為府。十月屬河南分省。二年三月來屬。領州一，縣十。東北距京師千一百六十里。弘治四年編戶六萬六千二百七，口五十七萬四千九百七十二。萬曆六年，戶七萬一千一百八十，口六十九萬二千五十八。</p>
<p>　　元城<span class="style7">倚。故城在東，洪武三十一年圮於衞河，徙此。東有沙麓山。西有漳河。北有衞河，即永濟渠也，自河南汲縣流入，下流合漳河。東北有小灘鎮巡檢司。</span>大名<span class="style7">府南，少東。元與元城縣同為大名府治。洪武十年五月省入魏縣。十五年二月復置。永樂九年移於今治。北有愜山，東南有衞河。</span>魏<span class="style7">府西，少北。舊治在縣西。洪武三年遷於此。南有魏河，又有新舊二漳河，下流俱合於衞河。</span>南樂<span class="style7">府東。南有繁水，北入於衞河。</span>清豐<span class="style7">府東南。元屬開州。洪武七年三月改屬府。西南有澶水，伏流至古繁水城西南，謂之繁水。</span>內黃<span class="style7">府西南。元屬滑州。洪武七年三月改屬府。北有衞河。東有繁水。西有洹水。西北有回隆鎮，有回龍廟巡檢司。嘉靖三十六年，漳河決於此，入衞。</span>濬<span class="style7">府西南。元濬州治在浮邱山之西。洪武二年四月降為縣，徙治於山東北之平坡。嘉靖二十九年復徙城於山巔，即今治也。東有大伾山，一名黎陽山，又名清澶山。西有衞河。北有淇水，自河南淇縣流入，經縣南，東入於衞，謂之黎水，亦謂之濬水。又西有長豐泊。西南有新鎮巡檢司。</span>滑<span class="style7">府西南。元滑州。洪武二年四月省州治白馬縣入焉。七年三月降為縣。西北有衞河。東南有老岸鎮巡檢司。</span></p>
<p>　　開州。<span class="style7">洪武二年四月以州治濮陽縣省入。大河故道在城南，正統十三年，河決入焉。景泰五年塞。</span>北距府百六十里，領縣二：長垣<span class="style7">州南。舊治在縣東北，洪武二年以河患遷於古蒲城。南有黃河故道。東南有朱家口，正統十三年，河決於此。又南有大社口，萬曆十五年，河復決焉。又東南有大岡巡檢司，本治永豐里，尋徙竹林，後徙大岡。</span>東明<span class="style7">州北。洪武十年五月省入州及長垣縣。弘治三年九月復置，屬府。萬曆中，仍屬州，其舊治在今縣南。洪武初，徙今縣西。弘治三年始徙於今治。南有黃河，有杜勝集巡檢司。</span></p>
<p>永平府<span class="style7">元永平路，直隸中書省。</span>洪武二年改為平灤府。四年三月為永平府。領州一，縣五。西距京師五百五十里。弘治四年編戶二萬三千五百三十九，口二十二萬八千九百四十四。萬曆六年，戶二萬五千九十四，口二十五萬五千六百四十六。</p>
<p>　　盧龍<span class="style7">倚。東南有陽山。西有灤河，自開平流經縣境，有漆河自北來入焉。東有肥如河，經城西入於漆。北有桃林口關。</span>遷安<span class="style7">府西北。北有都山。東有灤河。又北有劉家口、泠口、青山口等關。</span>撫寧<span class="style7">府東，少南。舊治在陽河西，洪武六年十二月所徙。十三年又遷於兔耳山東。東南濱海。又東有榆河，又有陽河，一名洋河，俱自塞外流入，俱東南注於海。東有山海關。洪武四年九月置山海衞於此。北有撫寧衞，永樂元年二月置。又有董家口、義院口等關。東有一片石口，一名九門水口。</span>昌黎<span class="style7">府東南。西北有碣石山。東南有溟海，亦曰七里海，有黑陽河，自天津達縣之海道也。又有蒲泊，舊產鹽，置惠民鹽場於此。北有界嶺口、箭捍嶺等關。</span></p>
<p>　　灤州。洪武二年九月以州治義豐縣省入。<span class="style7">南濱海。東有灤河，又南有開平中屯衞，永樂元年二月自沙峪移置於此。</span>東北距府四十里，領縣一：樂亭<span class="style7">州東南。南濱海。西有灤河，經縣北岳婆港分為二，東曰葫蘆河，西曰定流河，各入於海。景泰中，葫蘆河塞，定流河獨自入海，其水清碧，亦謂之綠洋溝。又西南有新橋海口巡檢司。萬曆四十三年移於灤州西之榛子鎮。</span></p>
<p>延慶州<span class="style7">元龍慶州，屬大都路。</span>洪武初，屬永平府。三年三月屬北平府，尋廢。永樂十二年三月置隆慶州，屬北京行部。十八年十一月直隸京師。隆慶元年改曰延慶州。<span class="style7">西有阪泉山。南有八達嶺。東北有媯川，俗名清水河，下流注於桑乾河。又西南有沽河。東南有岔道口，與居庸關相接。關口有居庸關守禦千戶所，洪武三年置。建文四年，燕王改為隆慶衞，隆慶元年曰延慶衞。東南又有柳溝營，隆慶初，置城於此，為防禦處。</span>領縣一。東南距京師百八十里。弘治四年編戶一千七百八十七，口二千五百四十四。萬曆六年，戶二千七百五十五，口一萬九千二百六十七。</p>
<p>　　永寧<span class="style7">本永寧衞，洪武十二年九月置。永樂十二年三月置縣於衞城。媯川在西。東有四海冶堡，天順八年置。西北有靖胡堡，東南有黑漢嶺堡，北有周四溝堡，俱嘉靖中置。又有劉斌堡，萬曆三十二年所置也。</span></p>
<p>保安州<span class="style7">元屬上都路之順寧府。</span>洪武初，廢。永樂二年閏九月置保安衞。十三年正月復置州於衞城，屬北京行部。十八年十一月直隸京師。<span class="style7">舊州城在西南山下，景泰二年移於雷家站，即今治也。西南又有涿鹿山，涿水出焉。西北有磨笄山，亦曰雞鳴山，又有鷂兒嶺。又桑乾河在西南，自山西蔚州流入，東有媯川來入焉，謂之合和口。西有寧川，亦入於桑乾。東有東八里堡、良田屯堡、麻谷口堡，俱洪武二十五年置。南有美峪守禦千戶所，本在州西之美峪嶺，永樂十二年置。十六年二月徙於董家莊。景泰二年又移於此，與山西蔚州界。</span>東南距京師三百里。弘治四年編戶四百四十五，口一千五百六十。萬曆六年，戶七百七十二，口六千四百四十五。</p>
<p>萬全都指揮使司<span class="style7">元順寧府，屬上都路。</span>洪武四年三月，府廢。宣德五年六月置司於此。領衞十五，<span class="style7">蔚州、延慶左、永寧、保安四衞俱設於本州縣，</span>守禦千戶所三，<span class="style7">廣昌、美峪二所，亦設於本處，</span>堡五。東南距京師三百五十里。</p>
<p>宣府左衞<span class="style7">元宣德縣，為順寧府治。</span>洪武四年，縣廢。二十六年二月置衞，屬山西行都司。二十八年四月改為宣府護衞，屬谷王府。三十五年十一月罷宣府護衞，復置，徙治保定。永樂元年二月直隸後軍都督府。宣德五年六月還故治，改屬。<span class="style7">洪武二十四年四月建谷王府，永樂元年遷於湖廣長沙。西有灤河，源自炭山，下流入開平界。南有桑乾河，洋河東流入之。又有順聖川，延袤二百餘里，下流亦合於桑乾河。北有東西二城，其東城為順聖縣，元屬順寧府，西城為弘州，元屬大同路，洪武中俱廢。天順四年修築二城。又東北有大白陽、小白陽及龍門關等堡。東南有雞鳴驛堡。北有葛峪堡。西北有長峪口、青邊口、羊房等堡。</span></p>
<p>宣府右衞。洪武二十六年二月置，與左衞同城，屬山西行都司。二十八年四月改為宣府護衞，屬谷王府。三十五年十一月罷宣府護衞，復置，徙治定州。永樂元年二月直隸後軍都督府。宣德五年六月還故治，改屬。</p>
<p>宣府前衞。洪武二十六年置，治宣府城，屬山西行都司。永樂元年二月置隸後軍都督府。宣德五年六月改屬。</p>
<p>萬全左衞<span class="style7">元宣平縣，屬順寧府</span>。洪武四年，縣廢。二十六年二月置衞，屬山西行都司。三十五年徙治山西蔚州。永樂元年二月徙治通州，直隸後軍都督府，尋還故治。宣德五年改屬。<span class="style7">北有洋河，西海子自西來，流入之。又西北有沙城堡。西有會河堡。東有寧遠站堡。</span>東距都司六十里。</p>
<p>萬全右衞。洪武二十六年二月置，與左衞同城，屬山西行都司。三十五年徙治山西蔚州。永樂元年二月徙治通州，直隸後軍都督府。二年徙治德勝堡。宣德五年改屬。<span class="style7">北有翠屏山，又有野狐嶺。西北有西陽河，下流入灤河。東有張家口堡。西有新河口堡。北有膳房堡、上莊堡。西北有新開口、柴溝、洗馬林等堡。西南有渡口堡，又有西陽河堡。</span>東距都司八十里。</p>
<p>懷安衞<span class="style7">元懷安縣，屬興和路</span>。洪武三年屬興和府，改屬山西大同府，尋廢。二十六年二月置衞，屬山西行都司。永樂元年二月直隸後軍都督府。宣德五年六月改屬。<span class="style7">西北有花山。北有蕁麻嶺。南有水溝口河，東入於洋河。東北有威寧縣，元屬興和路，洪武中廢。又西有李信屯堡，嘉靖十六年置。</span>東距都司百二十里。</p>
<p>保安右衞。永樂十五年置於順聖川，直隸後軍都督府。十七年移治西沙城。二十年徙懷安城內。宣德五年六月改屬。</p>
<p>懷來衞<span class="style7">元懷來縣，屬龍慶州</span>。洪武二年屬永平府。三年三月屬北平府，尋廢。三十年正月置懷來守禦千戶所。永樂十五年改為懷來左衞，明年曰懷來衞，直隸後軍都督府。宣德五年六月改屬。<span class="style7">北有螺山，或云即滏山也。東南有媯川。西有沽河。又西南有土木堡。東南有榆林堡，又有殷繁水。</span>西北距都司百五十里。</p>
<p>延慶右衞。本隆慶右衞，永樂二年置於居庸關北口，直隸後軍都督府。宣德五年六月來屬，徙治懷來城。隆慶元年更名。</p>
<p>開平衞。本獨石堡，宣德五年築。六月自開平故城移衞，置於此。<span class="style7">東有東山，韭菜川出焉，經城南，與氊帽山水合。又南有獨石水，下流合於龍門川。南有半壁店、貓兒峪等堡。東北有清泉堡。</span>西南距都司三百里。</p>
<p>龍門衞。宣德六年七月置於故龍門縣。<span class="style7">東有紅石山，紅石水出焉，下流合於龍門川。西有大松山。北有洗馬嶺。西北有金家莊堡。東有三岔口堡。</span>西距都司百二十里。</p>
<p>興和守禦千戶所。永樂二十年自興和舊城徙宣府城內。宣德五年六月改屬。</p>
<p>龍門守禦千戶所。宣德六年七月置於李家莊。<span class="style7">西有西高山。東有白河。北有牧馬堡。東有寧遠堡。東北有長伸地、滴水涯等堡。東南有樣田堡。</span>西南距都司二百四十里。</p>
<p>長安嶺堡<span class="style7">永樂九年置。弘治二年置守禦千戶所於此。有長安嶺，名槍桿嶺。西北有鷹窩山泉。</span>西南距都司一百四十里。</p>
<p>雕鶚堡<span class="style7">宣德五年六月置。北有浩門嶺。南有南河，下流入於白河。</span>西南距都司一百七十里。</p>
<p>赤城堡<span class="style7">宣德五年六月置。東有赤城山，又有東河，即通州白河之上源也，又有西河，合焉。西北有鎮寧堡，弘治十一年置。</span>西南距都司二百里。</p>
<p>雲州堡<span class="style7">元雲州，屬上都路。洪武三年七月屬北平府。五年七月廢。宣德五年六月置堡。景泰五年置新軍千戶所於此。東北有龍門山，亦曰龍門峽，下為龍門川。又北有灤河。東北有金蓮川。西北有鴛鴦泊。又金蓮川東有鎮安堡，成化八年置。</span>西南距都司二百十里。</p>
<p>馬營堡<span class="style7">宣德七年置。西北有冠帽山。南有灤河。又西北有君子堡。西有松樹堡。東南有倉上堡。西南距都司二百里。</span></p>
<p>北平行都指揮使司。本大寧都指揮使司，洪武二十年九月置。<span class="style7">治大寧衞。</span>二十一年七月更名。領衞十。永樂元年三月復故名，僑治保定府，而其地遂虛。景泰四年，泰寧等三衞乞居大寧廢城，不許，令去塞二百里外居住。天順後，遂入於三衞。西南距北平布政司八百里。</p>
<p>大寧衞<span class="style7">元大寧路，治大定縣，屬遼陽行省</span>。洪武十三年為府，屬北平布政司，尋廢。二十年八月置衞。九月分置左、右、中三衞，尋又置前、後二衞。二十八年四月改左、右、後三衞為營州左、右、中三護衞。永樂元年二月省，又徙中、前二衞於京師，直隸後軍都督府。<span class="style7">洪武二十四年四月，寧王府建於此，永樂元年遷於江西南昌。南有土河。東南有大鹻場。東北有惠和縣，又有武平縣。東有和衆縣。元俱屬大寧路，洪武中俱廢。</span></p>
<p>新城衞。洪武二十年九月置。永樂元年廢。距行都司六十里。</p>
<p>富峪衞本富峪守禦千戶所。洪武二十二年二月置。二十四年五月改為衞。永樂元年二月徙置京師，直隸後軍都督府。距行都司一百二十里。</p>
<p>會州衞。洪武二十年九月置。永樂元年廢。<span class="style7">南有冷嶺。西北有馬孟山，廣袤千里，土河之源出焉，下流合於漌河，又南入於遼水。</span>距行都司　里。</p>
<p>木榆衞。洪武二十年九月置。永樂元年廢。距行都司　里。</p>
<p>全寧衞<span class="style7">元全寧路，直隸中書省</span>。洪武中廢。二十二年四月置衞。永樂元年廢。<span class="style7">有潢河，又有黑龍江。</span>西南距行都司二百　里。</p>
<p>營州左屯衞。洪武二十六年二月置。永樂元年三月徙治順義縣，屬大寧都司。<span class="style7">南有塔山。</span>距行都司　里。</p>
<p>營州右屯衞<span class="style7">元建州，屬大寧路</span>。洪武中，州廢。二十六年二月置此衞。永樂元年三月徙治薊州，屬大寧都司。西北距行都司四百里。</p>
<p>營州中屯衞<span class="style7">元龍山縣，屬大寧路</span>。洪武中，縣廢。二十六年二月置此衞。永樂元年三月徙治平谷縣西，屬大寧都司。<span class="style7">南有榆河。</span>距行都司　里。</p>
<p>營州前屯衞<span class="style7">元興州，屬上都路</span>。洪武三年七月屬北平府。五年七月廢。二十六年置此衞。永樂元年三月徙治香河縣，屬大寧都司。<span class="style7">西有新開嶺。南有老河，源出馬孟山，流經此，又經行都司城南，東北入於潢河。西南有興安縣，元屬興州，順帝後至元五年四月廢。</span>距行都司　里。</p>
<p>營州後屯衞。洪武二十五年八月置。永樂元年三月徙治三河縣，屬大寧都司。距行都司　里。</p>
<p>興州左屯衞。洪武中置。永樂元年二月徙治玉田縣，直隸後軍都督府。距行都司　里。</p>
<p>興州右屯衞。洪武中置。永樂元年二月徙治遷安縣，直隸後軍都督府。距行都司　里。</p>
<p>興州中屯衞。洪武中置。永樂元年二月徙治良鄉縣，直隸後軍都督府。距行都司　里。</p>
<p>興州前屯衞。洪武中置。永樂元年二月徙治豐潤縣，直隸後軍都督府。距行都司　里。</p>
<p>興州後屯衞。洪武中置。永樂元年二月徙治三河縣，直隸後軍都督府。距行都司　里。</p>
<p>開平衞<span class="style7">元上都路，直隸中書省。</span>洪武二年為府，屬北平行省，尋廢府置衞，屬北平都司。永樂元年二月徙衞治京師，直隸後軍都督府。四年二月還舊治。宣德五年遷治獨石堡，改屬萬全都司，而令兵分班哨備於此，後廢。<span class="style7">西北有臥龍山。南有南屏山，又有灤河。東北有香河，又有簸箕河、閭河，西南有兔兒河，下流俱合於灤河。又東有涼亭、沈阿、賽峰、黃崖四驛，路接大寧、古北口；西有桓州、威虜、明安、隰寧四驛，路接獨石。俱洪武中置，宣德後廢。又西北有寧昌路，東北有應昌路，北有泰寧路，又有德寧路，元俱直隸中書省。西有桓州，元屬上都路。洪武中皆廢。</span>距北平都司　里。</p>
<p>開平左屯衞。洪武二十九年八月置於七合營。永樂元年廢。距都司　里。</p>
<p>開平右屯衞。洪武二十九年置於軍臺。永樂元年廢。距北平都司　里。</p>
<p>開平中屯衞。洪武二十九年置於沙峪。永樂元年二月徙治真定府，直隸後軍都督府。尋徙治灤州西石城廢縣。距都司　里。</p>
<p>開平前屯衞。洪武二十九年八月置於偏嶺。永樂元年廢。距北平都司　里。</p>
<p>開平後屯衞。洪武二十九年八月置於石塔。永樂元年廢。距北平都司　里。</p>
<p>興和守禦千戶所<span class="style7">元隆興路，直隸中書省。皇慶元年十月改為興和路。</span>洪武三年為府，屬北平布政司。四年後，府廢。三十年正月置所。永樂元年二月直隸後軍都督府。二十年為阿魯台所攻，徙治宣府衞城，而所地遂虛。<span class="style7">東北有凌霄峰。南有威遠川。西有魚兒濼。又西有集寧路，元直隸中書省。西北有寶昌州，元屬興和路。又有高原縣，元為興和路治。洪武中俱廢。</span>距北平都司　里。</p>
<p>寬河守禦千戶所。洪武二十二年二月置。永樂元年二月徙治遵化縣，仍屬大寧都司。又僑置寬河衞於京師，直隸後軍都督府。<span class="style7">東南有寬河，一名豹河，下流經遷安縣西北，又東合於灤河。</span>距北平都司　里。</p>
<p>宜興守禦千戶所<span class="style7">元宜興縣，屬興州。致和元年八月升為宜興州。</span>洪武二年兼置衞，屬永平府。三年三月屬北平府。六月改衞為守禦千戶所。五年七月，州廢，存所。永樂元年，所廢。距北平都司　里。</p>
<p class="style15">南京</p>
<p>禹貢揚、徐、豫三州之域。元以江北地屬河南江北等處行中書省，又分置淮東道宣慰使司<span class="style7">治揚州路</span>屬焉；江南地屬江浙等處行中書省。明太祖丙申年七月置江南行中書省。<span class="style7">治應天府。</span>洪武元年八月建南京，罷行中書省，以應天等府直隸中書省，衞所直隸大都督府。十一年正月改南京為京師。十三年正月己亥罷中書省，以所領直隸六部。癸卯改大都督府為五軍都督府，以所領直隸中軍都督府。永樂元年正月仍稱南京。統府十四，直隸州四，屬州十七，縣九十有七。<span class="style7">為里萬三千七百四十有奇。</span>北至豐、沛，<span class="style7">與山東、河南界。</span>西至英山，<span class="style7">與河南、湖廣界。</span>南至婺源，<span class="style7">與浙江、江西界。</span>東至海。距北京三千四百四十五里。</p>
<p>應天府<span class="style7">元集慶路，屬江浙行省。</span>太祖丙申年三月曰應天府。洪武元年八月建都，曰南京。十一年曰京師。永樂元年仍曰南京。<span class="style7">洪武二年九月始建新城，六年八月成。內為宮城，亦曰紫禁城，門六：正南曰午門，左曰左掖，右曰右掖，東曰東安，西曰西安，北曰北安。宮城之外門六：正南曰洪武，東曰長安左，西曰長安右，東之北曰東華，西之北曰西華，北曰玄武。皇城之外曰京城，周九十六里，門十三：南曰正陽，南之西曰通濟，又西曰聚寶，西南曰三山，曰石城，北曰太平，北之西曰神策，曰金川，曰鍾阜，東曰朝陽，西曰清涼，西之北曰定淮，曰儀鳳。後塞鍾阜、儀鳳二門，存十一門。其外郭，洪武二十三年四月建，周一百八十里，門十有六：東曰姚坊、仙鶴、麒麟、滄波、高橋、雙橋，南曰上方、夾岡、鳳臺、大馴象、大安德、小安德，西曰江東，北曰佛寧、上元、觀音。</span>領縣八。洪武二十六年編戶一十六萬三千九百一十五，口一百十九萬三千六百二十。弘治四年，戶一十四萬四千三百六十八，口七十一萬一千三。萬曆六年，戶一十四萬三千五百九十七，口七十九萬五百一十三。</p>
<p>　　上元<span class="style7">倚。太祖丙申年遷縣治淳化鎮，明年復還舊治。東北有鍾山，山南有孝陵衞，洪武三十一年置。北有覆舟山。西北有雞鳴山、幕府山。又東北有攝山。東南有方山。北濱大江。東南有秦淮水，北流入城，又西出，入大江。又北有玄武湖。東有青溪，又有淳化鎮巡檢司。</span>江寧<span class="style7">倚。南有聚寶山、牛首山。西南有三山、烈山、慈姥山。西濱大江。東北有靖安河。西南有大勝關、江寧鎮。東南有秣陵關。西有江東四巡檢司。北有龍江關，置戶分司於此。</span>句容<span class="style7">府東。南有茅山。北有華山，秦淮水源於此。北濱大江。西北有龍潭巡檢司。</span>溧陽<span class="style7">府東南。元溧陽州。洪武二年降為縣。東南有鐵山、銅山。西南有鐵冶山。北有長蕩湖，一名洮湖，與宜興、金壇二縣分界。西北有溧水，一名瀨水，上承丹陽湖，東流為宜興縣荊溪，入太湖，舊名永陽江，又曰中江也。西北有上興埠巡檢司，後廢。</span>溧水<span class="style7">府東。元溧水州。洪武二年降為縣。東南有東廬山，秦淮水別源出焉。南有石臼湖，西連丹陽湖，注大江。</span>高淳<span class="style7">府南。弘治四年以溧水縣高淳鎮置。西南有固城、丹陽、石臼諸湖。東南有廣通鎮，俗曰東壩，有廣通鎮巡檢司。</span>江浦<span class="style7">府西。本六合縣浦子口巡檢司，洪武九年六月改為縣，析和、滁二州及江寧縣地益之。二十五年七月移於江北新開路口，仍置巡檢司於舊治。東南濱大江，有江淮衞，洪武二十八年正月置。又有西江口巡檢司。</span>六合<span class="style7">府西北。元屬真州。洪武三年直隸揚州府。二十二年二月來屬。東有瓜步山，濱大江，滁河水自西來，入焉。有瓜埠巡檢司。</span></p>
<p>鳳陽府<span class="style7">元濠州，屬安豐路。</span>太祖吳元年升為臨濠府。洪武二年九月建中都，置留守司於此。六年九月曰中立府。七年八月曰鳳陽府。<span class="style7">洪武二年九月建中都城於舊城西，三年十二月始成。周五十里四百四十三步。立門九：正南曰洪武，南之左曰南左甲第，右曰前右甲第，北之東曰北左甲第，西曰後右甲第，正東曰獨山，東之左曰長春，右曰朝陽，正西曰塗山。中為皇城，周九里三十步，正南門曰午門，北曰玄城，東曰東華，西曰西華。</span>領州五，縣十三。距南京三百三十里。洪武二十六年編戶七萬九千一百七，口四十二萬七千三百三。弘治四年，戶九萬五千一十，口九十三萬一千一百八。萬曆六年，戶一十一萬一千七十，口一百二十萬二千三百四十九。</p>
<p>　　鳳陽<span class="style7">倚。洪武七年八月析臨淮縣地置，為府治。十一年又割虹縣地益之。北濱淮，南有鏌鋣山，西濠水出焉。又西南有皇陵城，洪武二年置衞。西北有長淮關，洪武六年置長淮衞於此。東北有洪塘湖屯田守禦千戶所，洪武十一年置。</span>臨淮<span class="style7">府東北。元曰鍾離，為濠州治。洪武二年九月改曰中立。三年十一月改曰臨淮。七年為府屬。北濱淮。有二濠水，東源出濠塘山，西源出鏌鋣山，至城西南合流，東入淮。</span>懷遠<span class="style7">府西北。荊山在縣西南。塗山在縣東南。淮水經兩山峽間，有北肥水入焉。又北有渦水亦入淮，謂之渦口。又西南有洛水，與壽州分界，逕縣南新城村入淮。有洛河鎮巡檢司。</span>定遠<span class="style7">府南。南有池河。西有洛河。又有英武衞在北，飛熊衞在東北，俱洪武十一年置。</span>五河<span class="style7">府東北。元屬泗州。洪武四年二月來屬。舊治在縣南，永樂元年圮於水，徙治西北界。嘉靖二十五年遷於澮河北，即今治也。東濱淮。東南有漴河，西北有澮河、沱河，東北有潼河，並流合淮，謂之五河口。又西有上店巡檢司，後廢。</span>虹<span class="style7">府東北。元屬泗州。洪武七年七月來屬。南有汴河。東南有潼河。西有沱河。</span></p>
<p>　　壽州<span class="style7">元安豐路，屬河南江北行省。</span>太祖丙午年曰壽春府。吳元年曰壽州，屬臨濠府。洪武二年九月直隸中書省。四年二月還屬，後以州治壽春縣省入。<span class="style7">北濱淮。淮水經山硤中，謂之硤石山，有西肥水來合焉。東北有八公山，東肥水經其下，西入淮，謂之肥口。又西北有潁水，亦入淮。又南有芍陂水，西有渒水，俱入淮。又北有下蔡縣，南有安豐縣，俱洪武中省，有下蔡鎮巡檢司。又東有北爐鎮、西有正陽鎮二巡檢司。</span>東距府一百八十里，領縣二：霍邱<span class="style7">州西南。西南有大別山。北濱淮，史河、灃河俱流入焉。南有開順鎮、丁塔店，西有高唐店三巡檢司。</span>蒙城<span class="style7">州北。北有渦水，又有北肥水。</span></p>
<p>　　泗州<span class="style7">元屬淮安路。</span>太祖吳元年屬臨濠府。洪武二年九月直隸中書省。四年二月還屬府，後以州治臨淮縣省入。<span class="style7">南濱淮，有汴水自城北南流入焉。</span>西距府二百十里，領縣二：盱眙<span class="style7">州南。東南有都梁山。東北有龜山。西有浮山。北濱淮，有池河自西來入焉。又東北有洪澤湖，淮水之所匯也。又西有舊縣巡檢司。</span>天長<span class="style7">州東南。冶山在縣南。西北有石梁河，下流為五湖，接高郵州界。東北有城門鄉巡檢司。</span></p>
<p>　　宿州<span class="style7">元屬歸德府。</span>洪武四年二月來屬。<span class="style7">龍山在西南，北肥水出焉。又北有睢河，自河南永城縣流入，下流至宿遷縣合淮，亦曰小河也。南有汴河，亦自永城縣流入，又有澮河與渙水合。又東南有沱水。</span>東南距府二百三十三里。領縣一：靈璧<span class="style7">州東。西南有齊眉山。北有磬石山。黃河在東北。南有汴河。北有睢河。又南有固鎮巡檢司。</span></p>
<p>　　潁州<span class="style7">元屬汝寧府。</span>洪武四年二月來屬。<span class="style7">淮河在南，自河南固始縣流入，下流合大河入海。又南有汝水，自河南息縣流入，經朱臯鎮入淮。又北有潁河，自河南沈邱縣流入。洪武二十四年，黃河決於河南，由陳州合潁，逕太和縣，又逕州城北，又逕潁上縣，至壽州同入於淮。永樂九年，河復故道。宣德、正統、成化、正德間，河、潁時通時塞，俗亦稱潁為小黃河。西北又有沈邱鎮巡檢司。</span>東距府四百四十里。領縣二：潁上<span class="style7">州東南。東有潁河。南有淮河。東北有西肥水。</span>太和<span class="style7">州西北。南有潁水，亦名沙河。北有西肥水。又有洪山、北原和二巡檢司。</span></p>
<p>　　亳州<span class="style7">元屬歸德府。</span>洪武初，以州治譙縣省入，尋降為縣，屬歸德州。六年屬潁州。弘治九年十月復升為州。<span class="style7">西有渦河，自河南鹿邑縣流入，北有馬尚河，流合焉。南有西肥水，即夏肥水也。又東南有城父縣，洪武中廢。又有義門巡檢司。</span>東南距府四百五十里。</p>
<p>淮安府<span class="style7">元淮安路，屬淮東道宣慰司。</span>太祖丙午年四月為府。領州二，縣九。西南距南京五百里。洪武二十六年，編戶八萬六百八十九，口六十三萬二千五百四十一。弘治四年，戶二萬七千九百七十八，口二十三萬七千五百二十七。萬曆六年，戶一十萬九千二百五，口九十萬六千三十三。</p>
<p>　　山陽<span class="style7">倚。北濱淮。高家堰在其西南。南有運河，永樂中濬。西南有永濟河，萬曆九年開，長六十五里，亦謂之新運河。東南有射陽湖。東北有馬邏鄉、廟灣鎮、羊寨鄉三巡檢司。</span>清河<span class="style7">府西。縣治濱黃河，崇禎末，遷治縣東南之甘羅城。南有淮河，東北與黃河合，謂之清口，舊謂之泗口。自徐州至此，皆泗水故道，為黃河所奪者也。南有洪澤湖，有洪澤巡檢司。又東有馬頭鎮巡檢司。</span>鹽城<span class="style7">府東南。東濱海，有鹽場。北有射陽湖。西有清溝、西北有喻口鎮二巡檢司。</span>安東<span class="style7">府東北。元安東州。洪武二年正月降為縣。東北朐山在南。東北有鬱洲山，在海中，洪武初，置東海巡檢司於此，後移於州南之新壩。西南有漣河，又有桑墟湖，濱海。南有淮水，東北過雲梯關，折旋入於海。自清口至此，皆淮水故道，為黃河所奪者也。又漣水自西北來，東南流入淮。又西北有碩項湖。東北有五港口、長樂鎮，東南有壩上三巡檢司。</span>桃源<span class="style7">府西北。元曰桃園。洪武初，更名。北有大河，即泗水故道。西北有古城巡檢司。東有三義鎮巡檢司，崇禎末，移於縣西之白洋河鎮。</span>沭陽<span class="style7">府北。元屬海寧州。洪武初改屬。東南有沭水，自山東郯城縣流入，其下流為漣水。又北有桑墟湖。</span></p>
<p>　　海州<span class="style7">元曰海寧州</span>。洪武初，復曰海州，以州治朐山縣省入。<span class="style7">北有于公、白溝等浦，皆產鹽。南有惠澤、西北有高橋二巡檢司。</span>南距府二百七十里。領縣一：贛榆<span class="style7">州北。西北有羽山。東濱海。東北有荻水鎮、南有臨洪鎮二巡檢司。</span></p>
<p>　　邳州<span class="style7">元屬歸德府</span>。洪武初，以州治下邳縣省入。四年二月改屬中都。十五年來屬。<span class="style7">北有艾山，接山東沂水縣界。西有沂水，自沂州西流，至下邳入泗。又西北有泇河。萬曆三十五年開泇以通運，自沛縣夏鎮迄直河口，長二百六十餘里，避黃河險者三百餘里。有直河口巡檢司。又西有新安巡檢司。</span>東南距府四百五十里。領縣二：宿遷<span class="style7">州東南。北有峒峿山。南有大河，即泗水故道。又東南有睢水，入大河，曰睢口，亦曰小河口。又東南有白洋河，西北有駱馬湖，皆入大河。東北有劉家莊巡檢司。</span>睢寧<span class="style7">州南。北濱大河。有睢水自西來，經縣界，至睢口入河。</span></p>
<p>揚州府<span class="style7">元揚州路，屬淮東道宣慰司</span>。太祖丁酉年十月曰淮海府。辛丑年十二月曰維揚府。丙午年正月曰揚州府。領州三，縣七。西距南京二百二十里。洪武二十六年編戶一十二萬三千九十七，口七十三萬六千一百六十五。弘治四年，戶一十萬四千一百四，口六十五萬六千五百四十七。萬曆六年，戶一十四萬七千二百一十六，口八十一萬七千八百五十六。</p>
<p>　　江都<span class="style7">倚。元末廢。太祖辛丑年復置。西有蜀岡。東有官河，即古邗溝，今運河也。南濱大江。東北有艾陵湖。北有邵伯湖，有邵伯鎮巡檢司。又東有萬壽鎮、西北有上官橋、南有瓜洲鎮三巡檢司。又東有歸仁鎮巡檢司，後遷便益河口。</span>儀真<span class="style7">府西。元真州，治揚子縣。洪武二年，州廢，改縣曰儀真。西北有大、小銅山。南濱江。南有運河。東南有舊江口巡檢司，尋移於縣南汊河口。</span>泰興<span class="style7">府南。南濱江。西北有口岸鎮、東有黃橋鎮、南有印莊三巡檢司。</span></p>
<p>　　高郵州<span class="style7">元高郵府，屬淮東道宣慰司</span>。洪武元年閏七月降為州，以州治高郵縣省入。西有運河。<span class="style7">西北有樊梁、甓社、新開等湖。西南有白馬塘。北有張家溝、東北有時堡二巡檢司。又西有北阿鎮。東有三垛鎮。</span>西南距府百二十里。領縣二：寶應<span class="style7">州北。西有運河，又有汜光、白馬、射陽等湖。南有槐樓鎮、西南有衡陽二巡檢司。</span>興化<span class="style7">州東。南有運河。東有得勝湖。東北有安豐巡檢司。又東北有鹽場。</span></p>
<p>　　泰州。洪武初，以州治海陵縣省入。<span class="style7">東濱海。南濱江。西有運河。東北有西溪鎮、北有寧鄉鎮、東南有海安鎮三巡檢司。</span>西距府百二十里。領縣一：如皐<span class="style7">州東南。大江在縣南。運河在縣北。東有掘港、南有石莊、北有西場三巡檢司。又東南有白浦鎮。</span></p>
<p>　　通州。洪武初，以州治靜海縣省入。<span class="style7">南有狼山，臨大江，有狼山巡檢司。東南濱海，舊有海門島及布州夾。西有運鹽河。又東北有石港巡檢司。城南有利豐監，宋置。</span>西距府四百里。領縣一：海門<span class="style7">州東。舊治禮安鄉圮於海，正德七年徙治餘中場。嘉靖二十四年八月遷於金沙場以避水患。海在東，大江於此入海。又西有張港、東有吳陵、又有安東壩上、又有白塔河四巡檢司。東南有料角嘴。</span></p>
<p>蘇州府<span class="style7">元平江路，屬江浙行省</span>。太祖吳元年九月曰蘇州府。領州一，縣七。西距南京五百八十八里。洪武二十六年編戶四十九萬一千五百一十四，口二百三十五萬五千三十。弘治四年，戶五十三萬五千四百九，口二百四萬八千九十七。萬曆六年，戶六十萬七百五十五，口二百一萬一千九百八十五。</p>
<p>　　吳<span class="style7">倚。西有姑蘇山。西南有橫山，又有穹窿、光福等山。又有太湖。湖縱廣三百八十三里，周三萬六千頃，跨蘇、常、嘉、湖四府之境，亦曰具區，亦曰五湖，中有包山、莫釐山。又南有吳淞江，亦曰松江，亦曰松陵江，亦曰笠澤，自太湖分流，東入海。又西有運河。西南有木瀆、東山、甪頭三巡檢司。又有橫金巡檢司，後廢。</span>長洲<span class="style7">倚。西北有虎邱山，又有陽山，又有長蕩、陽城等湖。東有婁江，源出太湖。東南有運河。又北有吳塔、東南有陳墓二巡檢司。又東有唐湖巡檢司。後廢。</span>吳江<span class="style7">府東南。元吳江州。洪武二年降為縣。西濱太湖。東有吳淞江，又有運河。又東南有白蜆江。又東有同里，南有平望，西南有震澤，東南有簡村、汾湖五巡檢司。又東有長橋、西南有瀾溪、東南有因瀆三巡檢司，後廢。</span>崑山<span class="style7">府東。元崑山州。洪武二年降為縣。南有吳淞江。西有女婁江。東南有澱山湖。又南有千墩浦，東有夏駕浦，皆注於婁江。東南有石浦巡檢司，後移於千墩浦口。西北有巴城巡檢司，後移於縣西之真義鎮。</span>常熟<span class="style7">府北。元常熟州。洪武二年降為縣。萬曆末避諱曰嘗熟。西北有虞山。北有福山，下臨大江。有福山浦，又東有白茆浦，東北有許浦，西北有奚浦、黃泗浦，為五大浦。皆分太湖西北之水，注於大江。南有運河。有許浦、白茅、黃泗、福山四巡檢司。</span>嘉定<span class="style7">府東。元嘉定州。洪武二年降為縣。東濱海，南有運河。又南有吳淞江，東南有白鶴江，西南有青龍江，南有蟠龍江，皆匯吳淞江入海。又劉河在縣北，即婁江也。又東南有吳淞江守禦千戶所，洪武十九年置。又有寶山守禦千戶所，本協守吳淞中千戶所，嘉靖三十六年置，萬曆五年更名。又東有顧逕、東南有江灣二巡檢司。又西南有吳塘、南有南翔二巡檢司，後廢。</span></p>
<p>　　太倉州。本太倉衞，太祖吳元年四月置。弘治十年正月置州於衞城，析崑山、常熟、嘉定三縣地益之。<span class="style7">東濱海。海口有鎮海衞，洪武十二年十月置，後移於太倉衞城。南有劉河，其入海處曰劉河口，有劉家港巡檢司。北有七鴉浦，亦東入海。又東北有甘草巡檢司。又有唐茜涇口巡檢司，後移於東花浦口，尋廢。又有茜涇巡檢司，亦廢。</span>西距府一百零五里。領縣一：崇明<span class="style7">州東。元崇明州，屬揚州路。洪武二年降為縣。八年改屬蘇州府。弘治十年正月來屬。舊治在縣東北，曰東沙，為海所圮。永樂十九年、嘉靖八年、三十三年三遷，亦俱圮於水。萬曆十三年遷於平洋沙巡檢司，即今治也。四面環海。西有西沙、北有三沙二巡檢司。</span></p>
<p>松江府<span class="style7">元直隸江浙行省</span>。太祖吳元年正月因之。領縣三。西北距南京七百七十里。洪武二十六年編戶二十四萬九千九百五十，口一百二十一萬九千九百三十七。弘治四年，戶二十萬五百二十，口六十二萬七千三百一十三。萬曆六年，戶二十一萬八千三百五十九，口四十八萬四千四百一十四。</p>
<p>　　華亭<span class="style7">倚。崑山在縣西北。東南濱海，有鹽場。又西北有澱山湖，西有茆湖。東南有黃浦，西北有趙屯、大盈、顧會、松子、磐龍等五浦，俱會吳淞江入海。東南有金山衞，又東有青村守禦千戶所，俱洪武二十年二月置。西北有小貞村、西南有茆橋二巡檢司。南有金山巡檢司，本治張堰，後徙胡家巷。東南有南橋巡檢司，本戚睦，後徙治更名。又有陶宅巡檢司，後廢。又東南有柘林鎮，嘉靖間築城戍守。</span>上海<span class="style7">府東北。東濱海，有鹽場。北有吳淞江，有巡檢司。東有黃浦，有巡檢司。東南有南匯觜守禦中、後千戶所，洪武二十年二月置。又有三林莊巡檢司。又有南蹌巡檢司，後廢。嘉靖三十六年築城曰川沙堡，置兵戍守焉。</span>青浦<span class="style7">府西北。嘉靖二十一年四月以今縣東北之新涇巡檢司置，析華亭、上海二縣地益之。三十二年廢為青龍鎮，仍置新涇巡檢司。萬曆元年復於唐行鎮置縣，即今治也。北有吳淞江。東有顧會等浦。西南有澱山湖。又西有安莊鎮，殿山巡檢司置於此。</span></p>
<p>常州府<span class="style7">元常州路，屬江浙行省</span>。太祖丁酉年三月丁亥曰長春府，己丑曰常州府。萬曆末，避諱曰嘗州府。領縣五。西北距南京三百六十里。洪武二十六年編戶一十五萬二千一百六十四，口七十七萬五千五百一十三。弘治四年，戶五萬一百三十一，口二十二萬八千三百六十三。萬曆六年，戶二十五萬四千四百六十，口一百萬二千七百七十九。</p>
<p>　　武進<span class="style7">倚。東為晉陵縣，元時同治郭內。太祖丁酉年三月改武進縣曰永定，晉陵縣曰京臨。尋以京臨省入永定。壬寅年八月仍改永定曰武進。東南有馬跡山，濱太湖。北有大江。西有孟瀆，又有得勝新河，俱北入江。南有運河。西南有滆湖。與宜興界。東有陽湖，與無錫界。西有魏村閘守禦百戶所，洪武三年置。又有奔牛巡檢司。西北有小河巡檢司，舊在鄭港，後移小河寨，尋復遷孟河城。北有澡江巡檢司，舊在江北沙新河，後遷縣北於塘村。</span>無錫<span class="style7">府東。元無錫州。洪武二年四月降為縣。西有慧山，梁溪出焉，西南入太湖，其別阜曰錫山。西南有太湖。東南有運河。又西北有高橋、東南有望亭二巡檢司。</span>宜興<span class="style7">府南。元宜興州。太祖戊戌年十月曰建寧州，尋復曰宜興州。洪武二年降為縣。西南有荊南山，又有國山，又有龍池山。又東南有香蘭山，臨太湖。又有唐貢山，產茶。西北有𠙶山，有長蕩湖。北有運河。南有荊溪。西南有百瀆，疏荊溪之下流，注於太湖，後多堙廢。東北有下邾、北有鍾溪、東南有湖㳇、西南有張渚四巡檢司。</span>江陰<span class="style7">府西北。元江陰州，直隸江浙行省。太祖甲辰年曰連洋州，尋復曰江陰州。吳元年四月降為縣，來屬。北有君山，濱大江。西南又有秦望山。東有香山。南有運河。又申浦在西，又有黃田等港，俱注大江。東有石頭港巡檢司。西有利港巡檢司，後移於夏港。又東有范港巡檢司，後廢。又有楊舍鎮，嘉靖三十七年築城。</span>靖江<span class="style7">府東北。成化八年九月以江陰縣馬馱沙置。大江舊分二派，繞縣南北。天啟後，潮沙壅積，縣北大江漸為平陸。西南有新港巡檢司。</span></p>
<p>鎮江府<span class="style7">元鎮江路，屬江浙行省</span>。太祖丙申年三月曰江淮府，十二月曰鎮江府。領縣三。西距南京城二百里。洪武二十六年編戶八萬七千三百六十四，口五十二萬二千三百八十三。弘治四年，戶六萬八千三百四十四，口一十七萬一千五百八。萬曆六年，戶六萬九千三十九，口一十六萬五千五百八十九。</p>
<p>　　丹徒<span class="style7">倚。北有北固山，濱大江。江中西北有金山，東北有焦山。又城西江口有蒜山。又京峴山在東，圌山在北，濱江為險。又南有運河。西有高資鎮、東北有安巷、東有丹徒鎮、北有姜家觜四巡檢司。</span>丹陽<span class="style7">府東南。北濱大江，又有練湖。南有運河。又東有呂城鎮巡檢司，尋移鎮東。又有包港巡檢司，尋移顧巷。</span>金壇<span class="style7">府東南。西有芽山。東南有長蕩湖，一名洮湖，有湖溪巡檢司。北有白鶴溪。</span></p>
<p>廬州府<span class="style7">元廬州路，屬河南江北行省</span>。太祖甲辰年七月為府，置江淮中書行省於此，尋罷。領州二，縣六。距南京五百十里。洪武二十六年編戶四萬八千七百二十，口三十六萬七千二百。弘治四年，戶三萬六千五百四十八，口四十八萬六千五百四十九。萬曆六年，戶四萬七千三百七十三，口六十二萬二千六百九十八。</p>
<p>　　合肥<span class="style7">倚。西有雞鳴山，肥水所出，東南流入巢湖。西南有紫蓬山。東有浮槎山、橫山。又東南有四頂山，俯瞰巢湖，湖周四百餘里，中有姥山、孤山。又東北有滁水，源出龍潭，下流至六合縣入江。又東有店阜河，南有三汊河，皆入巢湖。東北有梁縣，洪武初省。西南有廬鎮關巡檢司，後徙於縣東之石梁鎮。</span>舒城<span class="style7">府西南。西南有龍眠山，與桐城縣界。西有三角山。又巢湖在東。又南有北峽關，亦與桐城界。</span>廬江<span class="style7">府南。元屬無為州。洪武初，改屬府。東北有冶父山。東有巢湖。東南有黃陂湖。西有冷水關，有巡檢司。</span></p>
<p>　　無為州。洪武中，以州治無為縣省入。<span class="style7">大江在東南。東有濡須水，一名天河，自巢湖分流，東北入江。又東有奧龍河鎮，東南有泥汊河鎮、土橋河鎮，北有黃落河鎮四巡檢司。</span>西北距府二百八十里。領縣一：巢<span class="style7">州北。東南有七寶山，與含山縣濡須山相對峙，有西關在其上。巢湖在西，西北有柘臯河流入焉。南有石梁河，即濡須上流也，東南有清溪入焉。西南有焦湖巡檢司。</span></p>
<p>　　六安州。洪武四年二月屬中都臨濠府，以州治六安縣省入。十五年改屬。<span class="style7">西有淠水，亦曰沘水，下流至壽州入淮。西南有麻埠巡檢司，後廢。又西北有和尚灘巡檢司，弘治間屬霍山縣，後移於新店，仍來屬。</span>東距府百八十里。領縣二：英山<span class="style7">州西南。縣治本直河鄉，崇禎十二年徙於西北之章山，十六年又遷於北境之添樓鄉。多雲山在西北，接湖廣羅田縣界。西有英山河，湖廣浠水之上源也。</span>霍山<span class="style7">州西南。本六安州故埠鎮巡檢司，弘治二年改為縣。南有霍山，亦曰天柱山，亦曰衡山，又謂之南岳也。東南有鐵鑪山，多鐵冶。又西南有四十八盤山，又淠河在東，源出霍山，下流至壽州入淮。西北有千羅畈、西南有上土市二巡檢司。</span></p>
<p>安慶府<span class="style7">元安慶路，屬河南江北行省</span>。太祖辛丑年八月曰寧江府，壬寅年四月曰安慶府。領縣六。北距南京六百五十里。洪武二十六年編戶五萬五千五百七十三，口四十二萬二千八百四。弘治四年，戶四萬六千五十，口六十一萬六千八十九。萬曆六年，戶四萬六千六百九，口五十四萬三千四百七十六。</p>
<p>　　懷寧<span class="style7">倚。南濱大江，西有皖水流入焉，曰皖口。西北有觀音港巡檢司。東有長風沙鎮巡檢司。</span>桐城<span class="style7">府東北。東有浮山，一名浮度山。西北有龍眠山。北有北峽山，與舒城界，有北峽關巡檢司。又北有西峽山，亦謂之南峽石，對壽州峽石則此為南也。東南濱江，有樅陽河，自西北流入焉。又東有六百丈、東南有馬踏石、源子港三巡檢司。</span>潛山<span class="style7">府西北。元末廢。洪武初復置。西北有灊山，亦曰天柱山，亦曰皖公山，即霍山也，皖水出焉，別流曰灊水，合流注大江。又有天堂山，後部河所出，有天堂寨巡檢司。</span>太湖<span class="style7">府西北。西北有司空山。城西有馬路河，即後部河之下流也，東合於灊水。又西北有南陽、白沙，東北有小池，北有後部四巡檢司。</span>宿松<span class="style7">府西南。東有馬頭山。又小姑山在縣南大江中，與江西彭澤縣界，有小姑山巡檢司。又西南有歸林灘、南有涇江口二巡檢司。</span>望江<span class="style7">府西南。南濱江。東有雷池，南入江，曰雷江口，亦曰雷港，有巡檢司。西有泊湖，北有慈湖，東北有漳湖，下流俱入江。又西南有楊灣鎮巡檢司。</span></p>
<p>太平府<span class="style7">元太平路，屬江浙行省江東道</span>。太祖乙未年六月為府。領縣三。東距南京百三十五里。洪武二十六年編戶三萬九千二百九十，口二十五萬九千九百三十七。弘治四年，戶二萬九千四百六十六，口一十七萬三千六百九十九。萬曆六年，戶三萬三千二百六十二，口一十七萬六千八十五。</p>
<p>　　當塗<span class="style7">倚。城北有采石山，一名牛渚山，臨大江。西南有博望山，與和州梁山夾江相對，亦曰東梁山。又丹陽湖在東南，周三百餘里，分流蕪湖，西入江。南有姑熟溪，又有黃池河，西南有大信河，北有慈湖，皆入大江。有采石、大信二巡檢司。</span>蕪湖<span class="style7">府西南。西南有戰鳥山，在大江中，西北有七磯。南有魯明江，一名魯港，又有石硊河，俱注大江。西有河口鎮巡檢司，後移於魯港鎮。</span>繁昌<span class="style7">府西南。西北有磕山，在江中。又三山磯在東北，濱江。又西有荻港，入大江。有三山、荻港二巡檢司。</span></p>
<p>池州府<span class="style7">元池州路，屬江浙行省江東道</span>。太祖辛丑年八月曰九華府，尋曰池州府。領縣六。東北距南京五百五十里。洪武二十六年編戶三萬五千八百二十六，口一十九萬八千五百七十四。弘治四年，戶一萬四千九十一，口六萬九千四百七十八。萬曆六年，戶一萬八千三百七十七，口八萬四千八百五十一。</p>
<p>　　貴池<span class="style7">倚。南有齊山。北濱江。東有梅根港。西有池口河，即貴池也，又西有李陽河，俱流入大江。有池口鎮、李陽河二巡檢司。</span>青陽<span class="style7">府東。西南有九華山。北有青山。西有五溪水，出九華山，又南有臨城河，俱會流大通河入江。</span>銅陵<span class="style7">府東北。南有銅官山。東有城山。西濱大江。又南有大通河，北有荻港河，俱入大江，有大通巡檢司。</span>石埭<span class="style7">府東南。北有陵陽山。西有櫟山，官溪出焉，即池口河之源也。又舒溪在南，下流合蕪湖縣之魯港入江。</span>建德<span class="style7">府西南。南有龍口河，東南入饒州府之獨山湖。又有堯城溪，下流為東流縣之江口河，入江。又西南有永豐鎮巡檢司。</span>東流<span class="style7">府西。西南有馬當山，枕大江，與江西彭澤縣界。南有香口河，流入江，有香口鎮巡檢司，後移於吉陽鎮。</span></p>
<p>寧國府<span class="style7">元寧國路，屬江浙行省</span>。太祖丁酉年四月曰寧國府。辛丑年四月曰宣城府。丙午年正月曰宣州府。吳元年四月仍曰寧國府。領縣六。北距南京三百十里。洪武二十六年編戶九萬九千七百三十二，口五十三萬二千二百五十九。弘治四年，戶六萬三百六十四，口三十七萬一千五百四十三。萬曆六年，戶五萬二千一百四十八，口三十八萬七千一十九。</p>
<p>　　宣城<span class="style7">倚。北有敬亭山。西有清弋江，西北至蕪湖縣入江。又東有宛溪，與東北之句溪合，北流入大江。又南湖亦在東北，流注於句溪。北有黃池鎮、東北有水陽鎮二巡檢司。</span>南陵<span class="style7">府西。西有工山。南有呂山，淮水出焉。東有青弋江。又西南有漳水，與淮水合，入於青弋江。又南有峨嶺巡檢司。</span>涇<span class="style7">府西。南有承流山。西有賞溪，亦曰涇溪，其上流即舒溪也。又東南有藤溪來合焉，下流入青弋江。東南有茹蔴嶺巡檢司。</span>寧國<span class="style7">府東南。西有紫山。西北有文脊山。東南有千秋嶺，有關。東有東溪，出浙江於潛縣天目山。西有西溪，出績溪縣巃叢山，即句溪上源也。東南有嶽山巡檢司，舊置嶽山下，洪武中遷於紐口，復移於石口鎮。又西南有胡樂巡檢司。</span>旌德<span class="style7">府南。北有石壁山。西有正山。西南有箬嶺，與太平、歙二縣界。東有徽水，自績溪縣流入，即藤溪上流也。東北有烏嶺巡檢司，廢。又北有三溪巡檢司。</span>太平<span class="style7">府西南。南有黃山，與歙縣分界。西有龍門山，有巡檢司。南有麻川，與舒溪合流入涇縣，為賞溪。西南有宏潭巡檢司，後移於郭巖前。</span></p>
<p>徽州府<span class="style7">元徽州路，屬江浙行省</span>。太祖丁酉年七月曰興安府。吳元年曰徽州府。領縣六。北距南京六百八十里。洪武二十六年編戶一十二萬五千五百四十八，口五十九萬二千三百六十四。弘治四年，戶七千二百五十一，口六萬五千八百六十一。萬曆六年，戶一十一萬八千九百四十三，口五十六萬六千九百四十八。</p>
<p>　　歙<span class="style7">倚。西北有黃山，亦曰黟山，新安江出焉，東南流為歙浦。又東曰新安江，至浙江建德縣，與東陽江合為浙江上源。又楊之水在西，亦曰徽溪，合於歙浦。東南有街口鎮、王干寨二巡檢司。西北有黃山巡檢司。</span>休寧<span class="style7">府西。東北有松蘿山。西有白嶽山。東南有率山，率水出焉，新安江別源也。西南有浙溪，東流與率水合。又西有吉陽水，亦曰白鶴溪，下流合於浙溪。西南有黃竹嶺巡檢司，尋廢。東南有𡊀厦巡檢司，後移於屯溪。</span>婺源府<span class="style7">西南。元婺源州。洪武二年正月降為縣。北有浙嶺，浙溪水出焉，一名漸溪，新安江別源也。西北有大廣山，婺水所出，南流達於鄱陽湖。又西南有太白、東有大鏞嶺二巡檢司。又西有項村巡檢司。舊治澆嶺，後移縣西北之嚴田。萬曆九年復故。</span>祁門<span class="style7">府西。東北有祁山。西有新安山，又有武陵嶺。北有大共山，大共水出焉，南流入江西浮梁縣界。有大共嶺巡檢司。又西南有良禾嶺巡檢司，後移於苦竹港。</span>黟<span class="style7">府西。西南有林歷山。又有武亭山，橫江水出焉。又東北有吉陽山，吉陽水所出。南有魚亭山，魚亭水出焉。俱流合橫江。</span>績溪<span class="style7">府東北。西北有徽嶺山。東有大鄣山，浙水出焉，亦新安江別源也。又巃叢山在東北，楊之水出焉，流合大鄣山水。有叢山關，與寧國縣界。東有西坑寨巡檢司，尋廢。西北有濠寨巡檢司。</span></p>
<p>徐州<span class="style7">元屬歸德府</span>。洪武四年二月屬中都臨濠府。十四年十一月直隸京師。<span class="style7">東南有雲龍山。天啟四年遷州治於雲龍山。東北有盤馬山，產鐵。又有銅山。東南有呂梁山，泗水所經。大河自蕭縣流入，經州城北，遂奪泗水之道，東經百步洪、呂梁洪而入邳州界。有呂梁洪巡檢司。又睢水在南。</span>領縣四。南距南京一千里。洪武二十六年編戶二萬二千六百八十三，口一十八萬八百二十一。弘治四年，戶三萬四千八百八十六，口三十五萬四千三百一十一。萬曆六年，戶三萬七千八百四十一，口三十四萬五千七百六十六。</p>
<p>　　蕭<span class="style7">州西南。舊治在縣西北，今治，萬曆五年徙。南有永固山。北有大河，舊汴河所經道也。南有睢水。又西北有趙家圈巡檢司。嘉靖四十四年，大河決於此。</span>沛<span class="style7">州西北。元屬濟寧路。太祖吳元年來屬。南有大河。東有泗河，自山東魚臺縣流入境。又泡河在西，薛河在東，又北有南沙河、北沙河，皆會於泗。又昭陽湖在縣東。又東北有夏鎮。</span>豐<span class="style7">州西北。元屬濟寧路。太祖吳元年來屬。大河在南。北有豐水，即泡河也。</span>碭山<span class="style7">州西。元屬濟寧路。太祖吳元年來屬。東南有碭山。其北有芒山。大河自河南虞城縣流入，舊經縣南，嘉靖三十七年徙在北。又南有睢水。</span></p>
<p>滁州<span class="style7">元屬揚州路</span>。洪武初，以州治清流縣省入。七年屬鳳陽府。二十二年二月直隸京師。<span class="style7">南有琅邪山。西南有清流山，清流關在其南，清流水出焉，合於滁水。又滁水自全椒縣流入，下流至六合縣入江。西有大鎗嶺巡檢司。</span>領縣二。東距南京一百四十五里。洪武二十六年編戶三千九百四十四，口二萬四千七百九十七。弘治四年，戶四千八百四十，口四萬九千七百一十二。萬曆六年，戶六千七百一十七，口六萬七千二百七十七。</p>
<p>　　全椒<span class="style7">州南。洪武初省，十三年十一月復置。東南有九鬬山。西北有桑根山。又滁水在南，自合肥縣流入，有襄水自北流合焉。</span>來安<span class="style7">州北。洪武初省，十三年十一月復置。東北有五湖山，下有五湖。北有石固山。又來安水在東，東南合清流河。又東南有湯河，南入滁河。東北有白塔鎮巡檢司。</span></p>
<p>和州<span class="style7">元治歷陽縣，屬廬州路</span>。洪武初，省州入縣。二年九月復改縣為州，仍屬廬州府。七年屬鳳陽府，尋直隸京師。<span class="style7">梁山在南，與當塗縣博望山夾江相對，謂之天門山，亦曰西梁山。又東南有橫江，南對當塗縣之采石磯。西南有柵江，即濡須水，入江之口也。南有白石水，又有裕溪河，源出巢湖，皆南流注於江。西有麻湖，亦曰歷湖，永樂中堙。東北有烏江縣，洪武初省。東有浮沙口、南有裕溪鎮二巡檢司。又南有牛屯河巡檢司，後移於烏江鎮，即故烏江縣也。</span>領縣一。東南距南京百三十里。洪武二十六年編戶九千五百三十一，口六萬六千七百一十一。弘治四年，戶七千四百五十，口六萬七千一十六。萬曆六年，戶八千八百，口一十萬四千九百六十。</p>
<p>　　含山<span class="style7">州西。洪武初省，十三年十一月復置。南有白石山，白石水出焉。西南有濡須山，與無為州界。西對巢縣之七寶山，濡須水出其間，即東關口也。又南有三义河，東合裕溪入江。</span></p>
<p>廣德州<span class="style7">元廣德路，屬江浙行省</span>。太祖丙申年六月曰廣興府。洪武四年九月曰廣德州。十三年四月以州治廣德縣省入，直隸京師。<span class="style7">西有橫山。南有靈山。西北有桐川，匯丹陽湖入江，亦名白石水。南有廣安、西南有陳陽、北有杭村三巡檢司。又東南有苦嶺關，路通浙江安吉州。又有四安鎮。</span>領縣一。北距南京五百里。洪武二十六年編戶四萬四千二百六十七，口二十四萬七千九百七十九。弘治四年，戶四萬五千四十三，口一十二萬七千七百九十五。萬曆六年，戶四萬五千二百九十六，口二十二萬一千五十三。</p>
<p>　　建平<span class="style7">州西北。西南有桐川，又有南碕湖，亦謂之南湖，與宣城縣界，流入丹陽湖。北有梅渚、南有陳村二巡檢司。</span></p>
<hr/>
</div>
<!-- end .main --></div>
<!-- end #main --></div>
</div>
</body></html>