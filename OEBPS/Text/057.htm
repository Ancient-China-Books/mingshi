<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷五十七‧志第三十三 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷五十七・志第三十三</h1>　
     <span class="style11">禮十一</span>　<span class="style9">軍禮</span>
<hr/>
<p class="style11" id="online_toc_0"><a class="gg-link" href="#online_toc_0"></a>親征　遣將　禡祭　受降　奏凱獻俘　論功行賞　大閱　大射　救日伐鼓 </p><p id="online_toc_1"><a class="gg-link" href="#online_toc_1"></a>四曰軍禮。親征為首，遣將次之。方出師，有禡祭之禮。及還，有受降、奏凱獻俘、論功行賞之禮。平居有閱武、大射之禮。而救日伐鼓之制，亦以類附焉。</p>
<p class="style15" id="online_toc_2"><a class="gg-link" href="#online_toc_2"></a>親征</p>
<p id="online_toc_3"><a class="gg-link" href="#online_toc_3"></a>洪武元年閏七月，詔定軍禮。中書省臣會儒臣言：古者天子親征，所以順天應人，除殘去暴，以安天下。自黃帝習用干戈以征不享，此其始也。周制，天子親征，則類於上帝，宜於大社，造於祖廟，禡於所征之地，及祭所過山川。師還，則奏凱獻俘於廟社。後魏有宣露布之制。唐仍舊典，宋亦間行焉。於是歷考舊章，定為親征禮奏之。</p>
<p id="online_toc_4"><a class="gg-link" href="#online_toc_4"></a>前期，擇日祭告天地宗社。皇帝服武弁，乘革輅，備六軍，具牲幣，作樂皆行三獻禮。其儀與大祀同。又於國南神祠行禡祭禮。凡所過山川嶽鎮海瀆用太牢，其次少牢，又次特牲。若行速，止用酒脯，祭器籩豆各一。前期，齋一日。皇帝服通天冠、絳紗袍，省牲視滌。祭之日，服武弁，行一獻禮。凱旋，告祭宗社，禮與出師同。獻俘廟社，以露布詔天下，然後論功行賞。</p>
<p id="online_toc_5"><a class="gg-link" href="#online_toc_5"></a>永樂、宣德、正統間，率遵用之。</p>
<p id="online_toc_6"><a class="gg-link" href="#online_toc_6"></a>正德十四年，帝親征宸濠，禮部上祭告儀注如舊。帝令祭祀俱遣官代。及疏請遣官，有旨勿遣。其頒詔，亦如舊制。明年十一月將凱旋，禮臣言：「宸濠悖逆，皇上親統六師，往正其罪，與宣德間親征漢庶人高煦故事相同。但一切禮儀無從稽考。請於師還之日，聖駕從正陽門入，遣官告謝天地廟社。駕詣奉先殿、几筵殿，謁見畢，朝見皇太后。次日早，御午門樓，百官朝見，行獻俘禮。擇日詔告天下。」十二月，帝還京，百官迎於正陽門外，帝戎服乘馬入。</p>
<p class="style15" id="online_toc_7"><a class="gg-link" href="#online_toc_7"></a>遣將</p>
<p id="online_toc_8"><a class="gg-link" href="#online_toc_8"></a>洪武元年，中書省臣會官議奏，王者遣將，所以討有罪，除民害也。書稱大禹徂征，詩美南仲薄伐。史記引兵書曰：「古王者之遣將，跪而推轂。」漢高命韓信為將，設壇具禮。北齊親授斧鉞。唐則告於廟社，又告太公廟。宋則授旌節於朝堂，次告廟社，又禡祭黃帝。今定遣將禮，皇帝武弁服，御奉天殿。大將軍入就丹墀，四拜，由西陛入殿，再拜跪。承制官宣制，以節鉞授大將軍。大將軍受之，以授執事者，俯伏，興，再拜出。降陛，復位，四拜。駕還宮，大將軍出。至午門外勒所部將士，建旗幟，鳴金鼓，正行列，擎節鉞。奏樂前導，百官以次送出。造廟宜社之禮，即命大將軍具牲幣，行一獻禮，與遣官祭告廟社儀同。其告武成王廟儀，前二日，大將省牲。祭日，大將於幕次僉祝版，入就位，再拜。詣神位前上香、奠帛、再拜。進熟酌獻，讀祝，再拜。詣位，再拜。飲福受胙，復再拜。徹豆，望燎。其配位，亦大將行禮。兩廡陪祀，諸將分獻。</p>
<p class="style15" id="online_toc_9"><a class="gg-link" href="#online_toc_9"></a>禡祭</p>
<p id="online_toc_10"><a class="gg-link" href="#online_toc_10"></a>親征前期，皇帝及大將陪祭官皆齋一日。前一日，皇帝服通天冠、絳紗袍，省牲，詣神廚，視鼎鑊滌溉。執事設軍牙六纛於廟中之北，軍牙東，六纛西，籩豆十二，簠簋各二，鉶登俎各三。設瘞坎位於神位西北，設席於坎前。上置酒碗五，雄雞五，餘陳設如常儀。祭日，建牙旗六纛於神位後。皇帝服武弁，自左南門入。至廟庭南，正中北向立。大將及陪祭官分文武重行班於後。迎神，再拜，奠幣。行初獻禮，先詣軍牙神位前，再詣六纛神位前，俱再拜。亞獻、終獻如之。惟初獻讀祝，詣飲福位，再拜飲福，受胙，又再拜。掌祭官徹豆，贊禮唱送神，復再拜。執事官各以祝幣，掌祭官取饌詣燎所，太常奏請望燎。執事殺雞，刺血於酒碗中，酹神。燎半，奏禮畢，駕還。若遣將，則於旗纛廟壇行三獻禮。大將初獻，諸將亞獻、終獻。</p>
<p class="style15" id="online_toc_11"><a class="gg-link" href="#online_toc_11"></a>受降</p>
<p id="online_toc_12"><a class="gg-link" href="#online_toc_12"></a>洪武四年七月，蜀夏明昇降表至京師，太祖命中書集議受降禮。省部請如宋太祖受蜀主孟昶降故事，擬明昇朝見日，皇帝御奉天門，昇等於午門外跪進待罪表。侍儀使捧表入，宣表官宣讀訖，承制官出傳制。昇等皆俯伏於地，侍儀舍人掖昇起，其屬官皆起，跪聽宣制釋罪。昇等五拜，三呼萬歲。承制官傳制，賜衣服冠帶。侍儀舍人引昇入丹墀中四拜。侍儀使傳旨，昇跪聽宣諭，俯伏四拜，三呼萬歲，又四拜出。百官行賀禮。帝以昶專治國政，所為奢縱，昇年幼，事由臣下，免其叩頭伏地上表請罪禮，惟命昇及其官屬朝見，百官朝賀。</p>
<p class="style15" id="online_toc_13"><a class="gg-link" href="#online_toc_13"></a>奏凱獻俘</p>
<p id="online_toc_14"><a class="gg-link" href="#online_toc_14"></a>凡親征，師還，皇帝率諸將陳凱樂俘馘於廟南門外，社北門外。告祭廟社，行三獻禮，同出師儀。祭畢，以俘馘付刑部，協律郎導樂以退。皇帝服通天冠、絳紗袍，升午門樓，以露布詔天下，百官具朝服以聽，儀與開讀詔赦同。</p>
<p id="online_toc_15"><a class="gg-link" href="#online_toc_15"></a>大將奏凱儀。先期，大都督以露布聞。內使監陳御座於午門樓上前楹，設奏凱樂位於樓前，協律郎位於奏凱樂北，司樂位於協律郎南。又設獻俘位於樓前少南，獻俘將校位於其北，刑部尚書奏位於將校北，皆北向。又設刑部尚書受俘位於獻俘位西，東向。設露布案於內道正中，南向。受露布位於案東，承制位於案東北，俱西向。宣露布位於文武班南，北向。至日清晨，先陳凱樂俘馘於廟社門外，不奏歌曲。俟告祭禮畢，復陳樂於午門樓前，將校引俘侍立於兵仗之外，百官入侍立位。皇帝常服升樓，侍衞如常儀。大將於樓前就位，四拜。諸將隨之，退，就侍立位。贊奏凱樂，協律郎執麾引樂工就位，司樂跪請奏凱樂。協律郎舉麾，鼓吹振作，編奏樂曲。樂止，贊宣露布。承制官以露布付受露布官，引禮引詣案跪受，由中道南行，以授宣露布官。宣訖，付中書省頒示天下。將校引俘至位，刑部尚書跪奏曰：「某官某以某處所俘獻，請付所司。」奏訖，退復位。其就刑者立於西廂，東向，以付刑官。其宥罪者，樓上承制官宣旨，有敕釋縛。樓下承旨，釋訖，贊禮贊所釋之俘謝恩，皆四拜三呼，將校以所釋俘退。如有所賜，就宣旨賜之。大將以下就拜位，舞蹈山呼如常儀。班前稍前跪，稱賀致詞訖，百官復四拜，禮畢還宮。</p>
<p id="online_toc_16"><a class="gg-link" href="#online_toc_16"></a>洪武三年六月，左副將軍李文忠北征大捷，遣官送所俘元孫買的里八剌及寶冊至京師。百官請行獻俘禮。帝不許，事詳本紀。止令服本俗服，朝見畢，賜中國衣冠就謝。復謂省臣曰：「故國之妃朝於君者，元有此禮，不必效之。」亦令衣本俗服，入見中宮，賜中國服就謝。十月，大將軍徐達及文忠等師還，車駕出勞於江上。明日，達率諸將上平沙漠表。帝御奉天殿，皇太子親王侍，百官朝服陪列，達、文忠奉表賀。禮成，退自西階。皇太子親王入賀。後定，凡大捷，擇日以宣，其日不奏事，百官吉服賀，即日遣官薦告郊廟。中捷以下，止宣捷，不祭告慶賀。</p>
<p id="online_toc_17"><a class="gg-link" href="#online_toc_17"></a>永樂四年定，凡捷，兵部官以露布奏聞，大將在軍則進露布官行禮，次日行開讀禮，第三日行慶賀禮，餘如前儀。武宗征宸濠還，禮部上獻俘儀，值帝弗豫，不果行。嘉靖二十三年十月，叛賊王三屢導吉囊入犯大同，官軍計禽之。遣官謝南北郊、景神殿、太社稷。擇日獻俘，百官表賀。天啟二年，四川獻逆犯樊友邦等，山東獻逆犯徐鴻儒等，俱遣官告祭郊廟，御樓獻俘。</p>
<p class="style15" id="online_toc_18"><a class="gg-link" href="#online_toc_18"></a>論功行賞</p>
<p id="online_toc_19"><a class="gg-link" href="#online_toc_19"></a>凡凱還，中書省移文大都督府，兵部具諸將功績，吏部具勳爵職名，戶禮二部具賞格。中書集六部論定功賞，奏取上裁。前期，陳御座香案於奉天殿，設寶案詔書案於殿中，誥命案於丹陛正中之北，宣制案於誥命案之北。吏戶禮三部尚書位於殿上東南，大都督、兵部尚書位於殿上西南，應受賞官拜位於丹墀中，序立位於丹墀西南，受賞位於誥命案之南，受賞執事位於受賞官序立位之西。每官用捧誥命、捧禮物各一人，俱北向。餘陳設如朝儀。是日，鼓三嚴，執事官各就位。皇帝袞冕陞座，皇太子諸王袞冕，自殿東門入侍立，受賞官入就拜位，四拜。承制官跪承制，由殿中門出，吏、戶、禮尚書由殿西門出，立於誥命案東。承制官南向稱有制，受賞官皆跪，宣制曰：「朕嘉某等為國建功，宜加爵賞。今授以某職，賜以某物，其恭承朕命。」宣畢，受賞官俯伏，興，再拜。唱行賞，受賞官第一人詣案前跪，吏部尚書捧誥命，戶部尚書捧禮物，各授受賞官。受賞官以授左右，俯伏，興，復位。餘官以次受賞訖，承制官、吏部尚書等俱至御前復命，退復位。受賞官皆再拜，三舞蹈，山呼。俯伏，興，復四拜。禮畢，皇帝還宮。各官出，至午門外，以誥命禮物置於龍亭，用儀仗鼓樂各送還本第。明日進表稱謝，如常儀。</p>
<p class="style15" id="online_toc_20"><a class="gg-link" href="#online_toc_20"></a>大閱</p>
<p id="online_toc_21"><a class="gg-link" href="#online_toc_21"></a>宣德四年十月，帝將閱武郊外，命都督府整兵，文武各堂上官一員、屬官一員扈從。正統間，或閱於近郊，於西苑，不著令。隆慶二年，大學士張居正言：「祖宗時有大閱禮，乞親臨校閱。」兵部引宣宗、英宗故事，請行之。命於明年八月舉行。及期，禮部定儀。</p>
<p id="online_toc_22"><a class="gg-link" href="#online_toc_22"></a>前期一日，皇帝常服告於內殿，行四拜禮，如出郊儀。司設監設御幄於將臺上，總協戎政大臣、巡視科道督率將領軍兵預肅教場。至日早，遣官於教場祭旗纛之神。三大營官軍具甲仗，將官四員統馬兵二千扈駕。文臣各堂上官，科道掌印官、禮兵二科、禮部儀制司、兵部四司官、糾儀監射御史、鴻臚寺供事官，武臣都督以上、錦衣衞堂上及南鎮撫司掌印僉書官，俱大紅便服，關領扈從，牙牌懸帶，先詣教場。</p>
<p id="online_toc_23"><a class="gg-link" href="#online_toc_23"></a>是日免朝。錦衣衞備鹵簿。皇帝常服乘輦由長安左門出，官軍導從，鉦鼓振作。出安定門，至閱武門外。總協戎政官率大小將佐戎服跪迎，入將臺下，北向序立。駕進閱武門，內中軍舉號礟三，各營鉦鼓振作，扈從官序立於行宮門外。駕至門，降輦。兵部官導入行宮，鳴金止鼓，候升座。扈從官行一拜禮，傳賜酒飯。各官謝恩出，將臺下東西序立。兵部官奏請大閱。兵部、鴻臚寺官導駕登臺，舉礟三。京營將士叩頭畢，東西侍立。總協戎政官列於扈從官之北，諸將列從官之南。</p>
<p id="online_toc_24"><a class="gg-link" href="#online_toc_24"></a>兵部尚書奏請，令各戎整搠人馬。臺上吹號笛，麾黃旗，總協戎政及將佐等官各歸所部。兵部尚書請閱陣，舉礟三。馬步官軍演陣，如常法。演畢，復吹號笛，麾黃旗，將士俱回營。少頃，兵部尚書請閱射。總協戎政官以下及聽射公、侯、駙馬、伯、錦衣衞等官，俱於臺下較射。馬三矢，步六矢，中的者鳴鼓以報，御史、兵部官監視紀錄。把總以下及家丁、軍士射，以府部大臣并御史、兵部官於東西廳較閱。鎗刀火器等藝，聽總協戎政官量取一隊，於御前呈驗。兵部尚書奏大閱畢，臺下舉號旗。總協戎政官及諸將領俱詣臺下，北向序立。鴻臚寺官奏傳制，贊跪。宣制訖，贊叩頭。各官先退，出門外，贊扈從官行叩頭禮。</p>
<p id="online_toc_25"><a class="gg-link" href="#online_toc_25"></a>禮畢，駕回行宮，少憩，扈從等官趨至門內立。皇帝升輦。中軍舉礟三，各營皆鼓吹，鹵簿及馬兵導從如來儀，鉦鼓與大樂相應振作。總協戎政以下候駕至，叩頭退。馬兵至長安左門外止。鹵簿、大樂至午門外止。駕還，仍詣內殿參謁，如前儀。百官不扈從者，各吉服於承天門外橋南序立恭送，駕還，迎如之。</p>
<p id="online_toc_26"><a class="gg-link" href="#online_toc_26"></a>次日，總協戎政官以下表謝，百官侍班行稱賀禮，如常儀。兵部以將士優劣及中箭多寡、教練等第奏聞。越二日，皇帝御皇極門，賜敕勉勵將士。總協戎政官捧至彩輿，將士迎導至教場，開讀行禮如儀。是日，即行賞賚并戒罰有差。次日，總協戎政官率將佐復謝恩。</p>
<p id="online_toc_27"><a class="gg-link" href="#online_toc_27"></a>詔如議行。駕還，樂奏武成之曲。萬曆九年大閱，如隆慶故事。</p>
<p class="style15" id="online_toc_28"><a class="gg-link" href="#online_toc_28"></a>大射</p>
<p id="online_toc_29"><a class="gg-link" href="#online_toc_29"></a>大射之禮，後世莫講，惟宋史列於嘉禮。至明集禮則附軍禮中，會典亦然。</p>
<p id="online_toc_30"><a class="gg-link" href="#online_toc_30"></a>其制洪武三年定。凡郊廟祭祀，先期行大射禮，工部製射侯等器。其射鵠有七。虎鵠五采，天子用之。熊鵠五采，皇太子用之。豹鵠五采，親王用之。豹鵠四采，文武一品、二品者用之。糝鵠三采，三品至五品用之。狐鵠二采，六品至九品用之。布鵠無采，文武官子弟及士民俊秀用之。凡射時，置乏於鵠右。乏又名容，見周禮大司馬服不氏，職執旗及侍獲者以蔽身。設楅及韋，當射時置於前，以齊矢。設射中五。皮樹中，天子大射用之。閭中，天子宴射用之。虎中，皇太子親王射用之。兕中，一品至五品文武官用之。鹿中，六品至九品及文武官子弟士民俊秀通用之。其職事，設司正官二，掌驗射者品級尊卑人力強弱而定耦，其中否則書於算，兵部官職之。司射二，掌先以強弓射鵠誘射，以鼓衆氣，武職官充之。司射器官二，掌辨弓力強弱，分為三等，驗人力強弱以授，工部官職之。舉爵者，掌以馬潼授中者飲，光祿寺官職之。請射者，掌定耦射。射畢，再請某耦射，侍儀司職之。侍獲者、掌矢納於司射器者，以隸僕供其役。執旗者六人，掌於容後執五色旗。如射者中的，舉紅旗應之。中采，舉采旗應之。偏西，舉白旗。偏東，舉青旗。過於鵠舉黃旗。不及鵠，舉黑旗。軍士二人掌之。引禮二，掌引文武官進退，侍儀司舍人職之。</p>
<p id="online_toc_31"><a class="gg-link" href="#online_toc_31"></a>太祖又以先王射禮久廢，弧矢之事專習於武夫，而文士多未解，乃詔國學及郡縣生員皆令習射，頒儀式於天下。朔望則於公廨或閒地習之。其官府學校射儀，畧倣大射之式而殺其禮。射位初三十步，自後累加至九十步。射四矢，以二人為耦。</p>
<p id="online_toc_32"><a class="gg-link" href="#online_toc_32"></a>永樂時有擊毬射柳之制。十一年五月五日幸東苑，擊毬射柳，聽文武羣臣四夷朝使及在京耆老聚觀。分擊毬官為兩朋，自皇太孫而下諸王大臣以次擊射，賜中者幣布有差。</p>
<p class="style15" id="online_toc_33"><a class="gg-link" href="#online_toc_33"></a>救日伐鼓</p>
<p id="online_toc_34"><a class="gg-link" href="#online_toc_34"></a>洪武六年二月，定救日食禮。其日，皇帝常服，不御正殿。中書省設香案，百官朝服行禮。鼓人伐鼓，復圓乃止。月食，大都督府設香案，百官常服行禮，不伐鼓，雨雪雲翳則免。</p>
<p id="online_toc_35"><a class="gg-link" href="#online_toc_35"></a>二十六年三月更定，禮部設香案於露臺，向日，設金鼓於儀門內，設樂於露臺下，各官拜位於露臺上。至期，百官朝服入班，樂作，四拜，興，樂止，跪。執事者捧鼓，班首擊鼓三聲，衆鼓齊鳴，候復圓，復行四拜禮。月食，則百官便服於都督府救護如儀。在外諸司，日食則於布政使司、府州縣，月食則於都指揮使司、衞所，如儀。</p>
<p id="online_toc_36"><a class="gg-link" href="#online_toc_36"></a>隆慶六年，大喪。方成服，遇日食。百官先哭臨，後赴禮部，青素衣、黑角帶，向日四拜，不用鼓樂。</p>
<hr/>
</div>
<!-- end .main --></div>
<!-- end #main --></div>
</div>
</body></html>