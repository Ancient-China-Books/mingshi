<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷二百五十八‧列傳第一百四十六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷二百五十八・列傳第一百四十六</h1>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>許譽卿　華允誠　魏呈潤<span class="style3">胡良機　李曰輔　趙東曦</span>　毛羽健<span class="style3">黃宗昌　韓一良</span>　吳執御<span class="style3">吳彥芳　王績燦</span>　章正宸　黃紹杰<span class="style3">李世祺</span>　傅朝佑<span class="style5">莊鼇獻　李汝璨</span>　姜埰<span class="style3">弟垓</span>　熊開元<span class="style3">方士亮</span>　詹爾選　湯開遠　成勇　陳龍正</p>
<p id="p1"><a class="gg-link" href="#p1" onclick="return changeColor(this);"></a>許譽卿，字公實，華亭人。萬曆四十四年進士。授金華推官。天啟三年徵拜吏科給事中。疏言錦衣世職，不當濫畀保姆奄尹。織造中官李實誣劾蘇州同知楊姜，侵撫按職。中旨謂姜賄譽卿出疏，停譽卿俸半年。楊漣劾魏忠賢，譽卿亦抗疏極論忠賢大逆不道：「視漢之朋結趙嬈，唐之勢傾中外，宋之典兵矯詔謀間兩宮何異！」忠賢大怒。又言：「內閣政本重地，而票擬大權拱手授之內廷。廠衞一奉打問之旨，五毒備施。邇復用立枷法，士民槁項斃者不知凡幾。又行數十年不行之廷杖，流毒縉紳，豈所以昭君德哉！祖制，宦官不典兵。今禁旅日繁，內操未罷，聚虎狼於蕭牆之內，逞金革於禁闥之中，不為早除，必貽後患。」於是忠賢怒益甚。會趙南星、高攀龍被逐，譽卿偕同列論救，遂鐫秩歸。</p>
<p id="p2"><a class="gg-link" href="#p2" onclick="return changeColor(this);"></a>莊烈帝即位，誅崔、魏，將大計天下吏。奄黨房壯麗、安伸、楊維垣之徒冀收餘燼，屢詔起廢，輒把持使不得進，引其同類。譽卿時已起兵科給事中，具疏爭。吏部尚書王永光素附璫，讎東林，尤陰鷙。詔定逆案，頌璫者即黨逆。永光嘗頌璫，治逆案，陰護持之。南京給事中陳堯言疏劾永光璫孽，不當正銓席。然帝方眷永光，責堯言。譽卿又抗疏爭，於是都給事中薛國觀以己亦璫孽也，遂訐譽卿及同官沈惟炳東林主盟，結黨亂政。譽卿上疏自白，即日引去。</p>
<p id="p3"><a class="gg-link" href="#p3" onclick="return changeColor(this);"></a>七年起故官，歷工科都給事中。明年正月，流賊陷潁州，譽卿請急調五千人守鳳陽。疏入而鳳陽已陷，皇陵毀焉。譽卿痛憤，直發本兵張鳳翼固位失事，及大學士溫體仁、王應熊玩寇速禍罪，言：「賊在秦、晉時，早設總督，遏其渡河，禍止西北一隅耳，乃侍郎彭汝楠避不肯行。及賊入楚、豫，人言交攻，然後不得已而議設之。侍郎汪慶百又避不行，乃推極邊之陳奇瑜。鞭長不及，釀成今日之禍，非樞臣之固位失事乎。流寇發難已久，樞臣因東南震鄰，始有淮撫操江移鎮之疏，識者已恨其晚。及奉旨，則曰不必移鎮。臣觀各地方稍有兵力，賊即不敢輕犯。鳳陽何地，使巡撫早移，豈有今日。今樞臣以曾請移鎮藉口，撫臣以不必移鎮為詞，則輔臣欲諱玩寇速禍，其可得哉！」帝以苛求責之。</p>
<p id="p4"><a class="gg-link" href="#p4" onclick="return changeColor(this);"></a>而是時言官吳履中等復交章劾體仁、應熊交相贊美，「其擬旨慰留，曰忠悃，曰藎畫，曰絕私奉公，曰弘濟時艱。不知時事至此，忠藎安在，而奉公濟艱者何事也？」譽卿再疏論，帝仍不問。譽卿曰：「皇上臨馭有年，法無假貸，獨於悞國輔臣不一問。今者巡撫楊一鵬、巡按吳振纓且相繼就逮矣。輔臣顧從容入直，退食委蛇，謂可超然事外乎？」帝終不聽。</p>
<p id="p5"><a class="gg-link" href="#p5" onclick="return changeColor(this);"></a>譽卿在天啟時，謝陞方為文選郎。及是，陞長吏部，譽卿猶滯垣中。以資深當擢京卿，陞希體仁意，出之南京。大學士文震孟慍，語侵陞，陞亦慍。適山東布政使勞永嘉賄營登萊巡撫，主給事中宋之普家，陞等列之舉首，為給事中張第元所發。帝以詰陞，言路因欲攻陞及都御史唐世濟。譽卿以世濟恃體仁，惡尤甚，當先去之。御史張纘曾乃獨劾陞，陞疑出譽卿及震孟意，之普又搆之陞。先是，福建布政使申紹芳亦欲得登萊巡撫，譽卿曾言之陞。陞遂疏攻譽卿，謂其營求北缺，不欲南遷，為把持朝政地，并及囑紹芳事。體仁從中主之，譽卿遂削籍，紹芳逮問遣戍。十五年，御史劉逵及給事中楊枝起相繼論薦，竟不果用。福王立，起光祿卿，不赴。國變，薙髮為僧，久之卒。</p>
<p id="p6"><a class="gg-link" href="#p6" onclick="return changeColor(this);"></a>華允誠，字汝立，無錫人。曾祖舜欽，瑞州知府。祖啟直，四川參政。允誠舉天啟二年進士。從同里高攀龍講學首善書院，先後旋里，遂受業為弟子，傳其主靜之學。四年春，從攀龍入都，授都水司主事。攀龍去官，允誠亦告歸。</p>
<p id="p7"><a class="gg-link" href="#p7" onclick="return changeColor(this);"></a>崇禎改元，起營繕主事，進員外郎。二年冬，京師戒嚴，分守德勝門，四十餘日不懈。帝微行察知之，賜白金，敘功，加俸一年，改職方員外郎。五年六月以溫體仁、閔洪學亂政，疏陳三大可惜，四大可憂。略言：</p>
<p id="p8"><a class="gg-link" href="#p8" onclick="return changeColor(this);"></a>　　當事借皇上剛嚴，而佐以舞文擊斷之術；倚皇上綜核，而騁其訟逋握算之能。遂使和恒之世競尚刑名，清明之躬寖成叢脞。以聖主圖治之盛心，為諸臣鬬智之捷徑。可惜一。</p>
<p id="p9"><a class="gg-link" href="#p9" onclick="return changeColor(this);"></a>　　帥屬大僚，驚魂於回奏認罪；封駁重臣，奔命於接本守科。遂使直指風裁徒徵事件，長吏考課惟問錢糧。以多士靖共之精神，為案牘鈎較之能事。可惜二。</p>
<p id="p10"><a class="gg-link" href="#p10" onclick="return changeColor(this);"></a>　　廟堂不以人心為憂，政府不以人才為重。四海漸成土崩瓦解之形，諸臣但有角戶分門之念。意見互觭，議論滋擾。遂使勦撫等於築舍，用舍有若舉碁。以興邦啟聖之歲時，為即聾從昧之舉動。可惜三。</p>
<p id="p11"><a class="gg-link" href="#p11" onclick="return changeColor(this);"></a>　　人主所以總一天下者，法令也。喪師悞國之王化貞，與楊鎬異辟。潔己愛民之余大成，與孫元化並逮。甚至一言一事之偶誤，執訊隨之。遂使刑罰不中，鈇鉞無威。一可憂也。</p>
<p id="p12"><a class="gg-link" href="#p12" onclick="return changeColor(this);"></a>　　國家所恃以為元氣者，公論也。直言敢諫之士一鳴輒斥，指佞薦賢之章目為奸黨，不惟不用其言，并錮其人，又加之罪。遂使喑默求容，是非共蔽。二可憂也。</p>
<p id="p13"><a class="gg-link" href="#p13" onclick="return changeColor(this);"></a>　　國家所賴以防維者，廉恥也。近者中使一遣，妄自尊大，羣僚趨走，惟恐後時。皇上以近臣可倚，而不知倖竇已開；以操縱惟吾，而不知屈辱士大夫已甚。遂使阿諛成風，羞惡盡喪。三可憂也。</p>
<p id="p14"><a class="gg-link" href="#p14" onclick="return changeColor(this);"></a>　　國家所藉以進賢退不肖者，銓衡也。我朝罷丞相，以用人之權歸之吏部，閣臣不得侵焉。今次輔體仁與冢臣洪學，同邑朋比，惟異己之驅除。閣臣兼操吏部之權，吏部惟阿閣臣之意，造門請命，夜以為常。黜陟大柄，祇供報復之私。甚至庇同鄉，則逆黨公然保舉，而白簡反為罪案；排正類，則講官借題逼逐，而薦剡遂作爰書。欺莫大於此矣，擅莫專於此矣，黨莫固於此矣。遂使威福下移，舉措倒置。四可憂也。</p>
<p id="p15"><a class="gg-link" href="#p15" onclick="return changeColor(this);"></a>疏入，帝詰其別有指使。允誠乃列上洪學徇私數事，且曰：「體仁生平，紾臂塗顏，廉隅掃地。陛下排衆議而用之，以其悻直寡諧，豈知包藏禍心，陰肆其毒。又有如洪學者，為之羽翼，遍植私人，戕盡善類，無一人敢犯其鋒者，臣復受何人指使？」帝以體仁純忠亮節，而摘疏中「握定機關」語，再令陳狀。允誠復上言：「二人朋比，舉朝共知。溫育仁不識一丁，以家貲而首拔。鄧英以論沈演而謫，羅喻義以『左右非人』一語而逐。此非事之章明較著者乎？」帝亦悟兩人同里有私，乃奪允誠俸半年，而洪學亦旋罷去。</p>
<p id="p16"><a class="gg-link" href="#p16" onclick="return changeColor(this);"></a>其冬，以省親歸，孝養母。母年八十三而終。後為福王驗封員外郎，十餘日即引疾歸。允誠踐履篤實，不慕榮達。延儒再召，遣人以京卿啗之，允誠拒不應。入南都，士英先造請，亦不報謝。國變後，屏居墓田，不肯薙髮，與從孫尚濂駢斬於南京。</p>
<p id="p17"><a class="gg-link" href="#p17" onclick="return changeColor(this);"></a>魏呈潤，字中嚴，龍溪人。崇禎元年進士。由庶吉士改兵科給事中。三年冬，疏陳兵屯之策：「請敕順天、保定兩巡撫簡所部壯士，大邑五百人，小邑二三百人，分營訓練。而天津翟鳳翀、通州范景文、昌平侯恂並建節鉞，宜令練兵之外兼營屯田。」又陳閩海勦撫機宜六事。並議行。</p>
<p id="p18"><a class="gg-link" href="#p18" onclick="return changeColor(this);"></a>明年夏，久旱求言，疏言：「驛站所裁，纔六十萬，未足充軍餉十一，而郵傳益疲，勢必再編里甲。是猶剜肉醫瘡，瘡未瘳而肉先潰。關外舊兵十八萬，額餉七百餘萬。今兵止十萬七千，合薊門援卒，非溢原數。加派五百九十萬外，新增又百四十餘萬，猶憂不足，可不為稽核乎！邊報告急，非臣子言功之日，而小捷頻聞，躐加峻秩，門客厮養詭名戎籍，不階而升，悉糜俸料，臣懼其難繼也。江淮旱災，五湖之間，海岸為谷，舊穀不登，新絲未熟，上供織造，宜且暫停。銓法壞於事例，正途日壅，不可不疏通。撫按諸臣捐貲助餉，大抵索之民間，顧奉急公之褒。上蒙而下削，不可不禁飭。」又條陳數策，請大修北方水政。帝皆納其言。</p>
<p id="p19"><a class="gg-link" href="#p19" onclick="return changeColor(this);"></a>熹宗時，司業朱之俊議建魏忠賢祠國學旁，下教有「功不在禹下」語，置籍，責諸生捐助。及帝即位，委過諸生陸萬齡、曹代何以自解，首輔韓爌以同鄉庇之，漏逆案。及是，之俊已遷侍講。呈潤發其奸，請與萬齡棄西市，之俊由是廢。</p>
<p id="p20"><a class="gg-link" href="#p20" onclick="return changeColor(this);"></a>宣府監視中官王坤以冊籍委頓，劾巡按御史胡良機。帝奪良機官，即令坤按核。呈潤上言：「我國家設御史巡九邊，秩卑而任鉅。良機在先朝以糾逆璫削籍，今果有罪，則有回道考覈之法在，而乃以付坤。且邊事日壞，病在十羊九牧。既有將帥，又有監司；既有督撫，有巡方，又有監視。一官出，增一官擾。中貴之威，又復十倍。御史偶獲戾，且莫自必其命，誰復以國事抗者。異日九邊聲息，監視善惡，奚從而聞之？乞召還良機，毋使仰鼻息於中貴。」帝以呈潤黨比，貶三級，出之外。</p>
<p id="p21"><a class="gg-link" href="#p21" onclick="return changeColor(this);"></a>良機者，南昌人也，字省之。萬曆四十四年進士。天啟間為御史，嘗糾魏忠賢之惡不減汪直、劉瑾。忠賢憾之，以年例遷廣東參議。良機方按貴州，不候代而去，遂斥為民。崇禎元年起故官，按宣、大二鎮。年滿當代，以其敏練，再巡一年。至是，遂為坤劾罷。<br/>
</p>
<p id="p22"><a class="gg-link" href="#p22" onclick="return changeColor(this);"></a>時又有御史李曰輔者，亦以論中官獲譴，廷臣交章論救，不聽。而御史趙東曦又疏劾坤，亦獲譴云。</p>
<p id="p23"><a class="gg-link" href="#p23" onclick="return changeColor(this);"></a>曰輔，字元卿，亦南昌人也，與胡良機同里閈。萬曆中舉於鄉，為成都推官。與巡撫朱燮元計兵事，偕諸將攻復重慶。崇禎四年擢南京御史。時中官四出，張彝憲總理戶、工錢糧，唐文征提督京營戎政，王坤監餉宣府，劉文忠監餉大同，劉允中監餉山西。又命王應朝監軍關、寧，張國元監軍東協，王之心監軍中協，鄧希詔監軍西協。又命吳直監餉登島，李奇茂監茶馬陝西。曰輔上疏諫曰：「邇者一日遣內臣四，尋又遣用五，非兵機則要地也。廷臣方交章，而登島、陝西又有兩閹之遣。假專擅之權，駭中外之聽，啟水火之隙，開依附之門，灰任事之心，藉委卸之口。臣愚實為寒心。陛下踐阼初，盡撤內臣，中外稱聖。昔何以撤，今何以遣？天下多故，擇將為先。陛下不築黃金臺招頗、牧，乃汲汲內臣是遣，曾何補理亂之數哉！」帝怒，謫曰輔廣東布政司照磨。</p>
<p id="p24"><a class="gg-link" href="#p24" onclick="return changeColor(this);"></a>東曦，字馭初，上海人。萬曆四十七進士。崇禎五年由知縣入為刑科給事中，請興屯塞下，以充軍用，不報。適宣塞有私和事，王坤時監宣餉，且請代。東曦上言：「宣塞失事，陛下赫然震怒，逮巡撫沈棨，罷本兵熊明遇。乃監視王坤方會飲城樓，商搉和議，邊臣倚庇，欺蔽日甚。坤不得辭扶同罪，反侈邊烽已熄為己功，且請代。夫內臣之遣，陛下一用之，非不易之典。今即盡撤之，猶謂不早。坤顧請代，圖彌縫於去後。願陛下正坤罪，撤各使還京。」帝言：「宣鎮擅和，實坤奏發，何謂欺隱？」調東曦外任，謫福建布政司都事。</p>
<p id="p25"><a class="gg-link" href="#p25" onclick="return changeColor(this);"></a>異時呈潤起官，以光祿署丞終。良機起光祿典簿，終南京吏部主事。東曦稍遷行人司正、禮部郎中，奉使還里。福王時，召東曦為給事中，曰輔為御史，而二人者皆已死矣。<br/>
</p>
<p id="p26"><a class="gg-link" href="#p26" onclick="return changeColor(this);"></a>毛羽健，字芝田，公安人。天啟二年進士。崇禎元年由知縣徵授御史。好言事，首劾楊維垣八大罪及阮大鋮反覆變幻狀，二人遂被斥。</p>
<p id="p27"><a class="gg-link" href="#p27" onclick="return changeColor(this);"></a>王師討安邦彥久無功。羽健言：「賊巢在大方，黔其前門，蜀、遵、永其後戶。由黔進兵，必渡陸廣奇險，七晝夜抵大方，一夫當關，千人自廢，王三善、蔡復一所以屢敗也。遵義距大方三日程，而畢節止百餘里平衍，從此進兵，何患不克？」因畫上足兵措餉方略，并薦舊總督朱燮元、閔夢得等。帝即議行，後果平賊。已，陳驛遞之害：「兵部勘合有發出，無繳入。士紳遞相假，一紙洗補數四。差役之威如虎，小民之命如絲。」帝即飭所司嚴加釐革，積困為蘇。</p>
<p id="p28"><a class="gg-link" href="#p28" onclick="return changeColor(this);"></a>當是之時，閹黨既敗，東林大盛。而朝端王永光陰陽閃爍，溫體仁猾賊，周延儒回佞。言路新進標直之徒，尤競抨擊以為名高。體仁之訐錢謙益也，以科場舊事，延儒助之惡，且目攻己者為結黨欺君，帝怒而為之罷會推矣。御史黃宗昌疏糾體仁熱中枚卜，欲以「結黨」二字破前此公論之不予，且箝後來言路之多口。羽健亦憤朋黨之說，曰：「彼附逆諸奸既不可用，勢不得不用諸奸擯斥之人。如以今之連袂登進者為相黨而來，抑將以昔之鱗次削奪者為相黨而去乎！陛下不識在朝諸臣與奸黨諸臣之孰正孰邪，不觀天啟七年前與崇禎元年後之天下乎，孰危孰安？今日語太平則不足，語剔弊則有餘，諸臣亦何負國家哉！一夫高張，輒疑舉朝皆黨，則株連蔓引，不且一網盡哉。」帝責羽健疑揣，而以前條陳驛遞原之。</p>
<p id="p29"><a class="gg-link" href="#p29" onclick="return changeColor(this);"></a>太常少卿謝陞求巡撫於永光，永光長吏部，陞當推薊鎮，畏而引病以避，後推太僕則不病。羽健劾陞、永光朋比，宜並罪。永光召對文華殿，力詆羽健，請究主使之者。大學士韓爌曰：「究言官，非體也。」帝不從，已而宥之。一日，帝御文華殿，獨召延儒語良久，事秘，舉朝疑駭。羽健曰：「召見不以盈廷而以獨侍；清問不以朝參而以燕閒。更漏已沉，閣門猶啟。漢臣有言『所言公，公言之；所言私，王者不受私』。」疏入，切責。羽健既積忤權要，其黨思因事去之。及袁崇煥下獄，主事陸澄源以羽健嘗疏譽崇煥，劾之，落職歸，卒。</p>
<p id="p30"><a class="gg-link" href="#p30" onclick="return changeColor(this);"></a>黃宗昌，字長倩，即墨人。天啟二年進士。崇禎初，為御史，請斥矯旨偽官，言：「先帝賓天在八月二十三日。三殿敘功止先一日，正當帝疾大漸之時，豈能安閒出詔？凡加銜進秩，皆魏氏官也。」得旨：「汰敘功冒濫者。」宗昌爭曰：「臣所糾乃矯旨，非冒濫也。冒濫猶可容，矯偽不可貸。」遂列上黃克纘、范濟世、霍維華、邵輔忠、呂純如等六十一人，乞罷免。帝以列名多，不聽。尋劾罷逆黨尚書張我續、侍郎呂圖南、通政使岳駿聲、給事中潘士聞、御史王珙。又劾周延儒貪穢數事，帝怒，停俸半年。既而劾體仁，不納。</p>
<p id="p31"><a class="gg-link" href="#p31" onclick="return changeColor(this);"></a>二年冬，巡按湖廣。岷王禋洪為校尉侍聖及善化王長子企鋀等所弒。參政龔承薦等不以實聞，獄不決者久之。宗昌至，羣奸始伏辜。帝責問前諸臣失出罪，宗昌糾承薦等。時體仁、延儒皆已入閣，而永光意忌，以為不先劾承薦也。鐫宗昌四級，宗昌遂歸。</p>
<p id="p32"><a class="gg-link" href="#p32" onclick="return changeColor(this);"></a>十五年，即墨被兵，宗昌率鄉人拒守，城全。仲子基中流矢死，其妻周氏及三妾郭氏、二劉氏殉之，謂之「一門五烈」。</p>
<p id="p33"><a class="gg-link" href="#p33" onclick="return changeColor(this);"></a>莊烈帝初在位，銳意圖治，數召見羣臣論事。然語不合，輒訶譴。而王永光長吏部，尤樂沮之。澄城人韓一良者，元年授戶科給事中，言：「陛下平臺召對，有『文官不愛錢』語，而今何處非用錢之地？何官非愛錢之人？向以錢進，安得不以錢償。以官言之，則縣官為行賄之首，給事為納賄之尤。今言者俱咎守令不廉，然守令亦安得廉？俸薪幾何，上司督取，過客有書儀，考滿、朝覲之費，無慮數千金。此金非從天降，非從地出，而欲守令之廉，得乎？臣兩月來，辭却書帕五百金，臣寡交猶然，餘可推矣。伏乞陛下大為懲創，逮治其尤者。」帝大喜，召見廷臣，即令一良宣讀。讀已，以疏遍視閣臣曰：「一良忠鯁，可僉都御史。」永光請令指實。一良唯唯，如不欲告訐人者，則令密奏。五日不奏，而舉周應秋、閻鳴泰一二舊事為言，語頗侵永光。帝乃再召見一良、永光及廷臣，手前疏循環頌，音琅然，而曰「此金非從天降，非從地出」，則掩卷而歎。問一良「五百金誰之餽也？」一良卒無所指。固問，則對如前。帝欲一良指實，將有所懲創。一良卒以風聞謝，大不懌。謂大學士劉鴻訓曰：「都御史可輕授耶！」叱一良前後矛盾，褫其官。</p>
<p id="p34"><a class="gg-link" href="#p34" onclick="return changeColor(this);"></a>吳執御，字朗公，黃巖人。天啟二年進士。除濟南推官。德州建魏忠賢祠，不赴。崇禎三年徵授刑科給事中。明年請除掣簽法，使人地相配，議格不行。請蠲畿輔加派，示四方停免之期，曉然知息肩有日，不至召亂。請罷捐助搜括，毋為貪墨藏奸藪。帝以沽名市德責之。</p>
<p id="p35"><a class="gg-link" href="#p35" onclick="return changeColor(this);"></a>劾吏部尚書王永光比匪：「用王元雅而封疆悞，聽張道濬賄舉尹同臯而祖制紊。國家立法懲貪，而永光誨貪，官邪何日正，寵賂何日清。」帝以永光清慎，不納其言。請召黃克纘、劉宗周、鄭鄤，忤旨譙讓。又言：「往者邊警，袁崇煥、王元雅擁金錢數百萬，士馬數十萬，狼狽失守。而史應聘、王象雲、張星、左應選以一邑抗強敵。故曰籌邊不在增兵餉，而在擇人。請畿輔東北及秦、晉沿邊州縣，選授精敏甲科，賜璽書，畀本地租賦，撫練軍民自禦寇。邊關文武吏繕修戰守外，責以理財，如先臣王翺、葉盛輩所為。客兵可撤，餉省可數百萬。」帝時未審執御所論畿輔、秦、晉也，而曰：「歲賦留本地，則國用何資？」不聽。</p>
<p id="p36"><a class="gg-link" href="#p36" onclick="return changeColor(this);"></a>又劾首輔周延儒攬權，其姻親陳于泰及幕客李元功等交關為奸利。初，執御行取入都，延儒遣元功招之，不赴，至是竟劾延儒。又陳內外陰陽之說：「九邊、中原、廟堂之上，無非陰氣；心膂大臣，不皆君子。」帝以所稱「陽剛君子」無主名，令指實。執御乃以前所薦劉宗周三人，及姜曰廣、文震孟、陳仁錫、黃道周、倪元璐、曹于汴、惠世揚、羅喻義、易應昌對。會御史吳彥芳言：「執御所舉固真君子，他若侍郎李瑾、李邦華、畢茂康、倪思輝、程紹皆忠良當用，通政使章光岳邪媚當斥。」帝怒其朋比，執政復從中搆之，遂削二人籍，下法司訊。時御史王績燦方以薦李邦華、劉宗周等下獄，而執御、彥芳復繼之，舉朝震駭。言官為申救，卒坐三人贖徒三年。</p>
<p id="p37"><a class="gg-link" href="#p37" onclick="return changeColor(this);"></a>彥芳，字延祖，歙縣人。為御史。大凌被圍，疏論孫承宗。又駁逆案呂純如辨冤之謬。登州用兵，請設監島中官。至是譴歸。</p>
<p id="p38"><a class="gg-link" href="#p38" onclick="return changeColor(this);"></a>績燦，字偉奏，安福人。與給事中鄧英陳奸吏私派之弊，又進賜環、起廢、容諫三說。薦張鳳翔、李邦華、劉宗周、惠世揚，遂獲罪，卒。福王時，復官。</p>
<p id="p39"><a class="gg-link" href="#p39" onclick="return changeColor(this);"></a>彥芳、績燦兩人者，皆以天啟五年舉進士。彥芳授莆田知縣，績燦授興化知縣，又皆以治行高等擢崇禎四年御史，並有聲。其免官也，又皆以薦才不中，與吳執御同論譴云。<br/>
</p>
<p id="p40"><a class="gg-link" href="#p40" onclick="return changeColor(this);"></a>章正宸，字羽侯，會稽人。從學同里劉宗周，有學行。崇禎四年進士。由庶吉士改禮科給事中。勸帝法周、孔，黜管、商，崇仁義，賤富強。</p>
<p id="p41"><a class="gg-link" href="#p41" onclick="return changeColor(this);"></a>禮部侍郎王應熊者，溫體仁私人也，廷推閣臣，望輕不得與。體仁引為助，為營入閣。正宸上言：「應熊強愎自張，何緣特簡。事因多擾，變以刻成，綜核傷察，宜存渾厚。奈何使很傲之人，與贊平明之治哉。」帝大怒，下獄拷訊，竟削籍歸。</p>
<p id="p42"><a class="gg-link" href="#p42" onclick="return changeColor(this);"></a>九年冬，召為戶科給事中，遷吏科都給事中。周延儒再相，帝尊禮之特重。正宸出其門，與搘拄。歲旦朝會，帝隆師傅禮，進延儒等而揖之曰：「朕以天下聽先生。」正宸曰：「陛下隆禮閣臣，願閣臣積誠以格君心。毋緣中官，毋修恩怨，毋以寵利居成功，毋以爵祿私親暱。」語皆風刺延儒。延儒欲用宣府巡撫江禹緒為宣大總督，正宸持不可。吏部希延儒指，用之。延儒欲起江陵知縣史調元，正宸止之。延儒以罪輔馮銓力得再召，欲假守涿功復銓冠帶，正宸爭之，事遂寢。其不肯阿徇如此。未幾，會推閣臣，救李日宣，謫戍均州。語在日宣傳。</p>
<p id="p43"><a class="gg-link" href="#p43" onclick="return changeColor(this);"></a>福王立，召復正宸故官。正宸痛舉朝無討賊心，上疏曰：「比者河北、山左各結營寨，禽殺偽官，為朝廷效死力。忠義所激，四方響應。宜亟檄江北四鎮，分渡河、淮，聯絡諸路，一心齊力，互為聲援。兩京血脈通，而後塞井陘，絕孟津，據武關以攻隴右。陛下縞素，親率六師，駐蹕淮上，聲靈震動，人切同仇，勇氣將自倍。簡車徒，選將帥，繕城塹，進寸則寸，進尺則尺，據險處要，以規中原。天下大矣，渠無人應運而出哉？」</p>
<p id="p44"><a class="gg-link" href="#p44" onclick="return changeColor(this);"></a>魏國公徐弘基薦逆案張捷，部議並起用鄒之麟、張孫振、劉光斗，安遠侯柳祚昌等薦起阮大鋮，正宸並疏諫，不納。改大理丞，正宸請假歸。魯王監國，署舊官。事敗，棄家為僧。<br/>
</p>
<p id="p45"><a class="gg-link" href="#p45" onclick="return changeColor(this);"></a>黃紹杰，萬安人。天啟五年進士。授中書舍人。崇禎元年考選給事中。需次，劾罷奄黨南京御史李時馨、徐復陽。補授兵科。五年，薊遼總督曹文衡與監視中官鄧希詔相訐。紹杰言：「文衡烈士，受內臣指摘，何顏立三軍上。希詔內豎，訐邊臣辱國，大不便。宜亟更文衡而罷希詔。」帝不聽。久之，文衡以閒住去。紹杰遷刑科左給事中。</p>
<p id="p46"><a class="gg-link" href="#p46" onclick="return changeColor(this);"></a>七年五月因旱求言。紹杰疏論大學士溫體仁曰：「漢世災異，策免三公，宰執亦引罪以求罷。今者久旱，陛下修明政治，納讜言，可謂應天以實矣，而雨澤不降，何哉？天有所甚怒而不解也。次輔溫體仁者，秉政數載，上干天和，無歲不旱暵，無日不風霾，無處不盜賊，無人不愁怨。秉政既久，窺瞷益工，中外趨承益巧。一人當用，則曰『體仁意未遽爾也』。一事當行，則曰『體仁聞恐不樂也』。覆一疏，建一議，又曰『慮體仁有他屬』。不然，則『體仁忌諱，毋攖其兇鋒也』。凡此召變之尤。願陛下罷體仁以回天意。體仁罷而甘霖不降，殺臣以正欺君之罪。」</p>
<p id="p47"><a class="gg-link" href="#p47" onclick="return changeColor(this);"></a>帝方眷體仁，貶紹杰一秩。體仁辨，且訐其別有指授。紹杰言：「廷臣言事，指及乘輿，猶荷優容。一字涉體仁，必遭貶黜。誰不自愛，為人指授耶？」因列其罪狀：東南不肯設立總督，庇兵部侍郎彭汝楠，致失機宜；用貪穢胡鍾麟為職方郎，而黜李繼貞；囑尚書閔洪學起私人唐世濟為南京總憲，錮正人瞿式耜等；庇姻婭沈棨為宣撫，私款辱國；庇主考丁進，從寬磨勘。且曰：「臣所仰祝聖明，洞燭體仁奸欺者，其說則有兩端。下惟朋黨一語，可以箝言官之口，挑善類之禍；上惟票擬一語，可以激聖明之怒，蓋僨悞之愆。」體仁猶辨，且以朋黨為言。紹杰遂言：「體仁受銅商王誠金，體仁長子受巡撫棨及兩淮巡鹽高欽順等金。皆萬計。體仁用門幹王治，東南之利皆其轉輸。體仁私邸兩被盜，失黃金寶玉無算，匿不敢言。」帝怒，調為上林苑署丞，遷行人司副。八年，賊犯皇陵，紹杰再劾體仁悞國召寇，再謫應天府檢校。屢遷南京吏部郎中，卒。</p>
<p id="p48"><a class="gg-link" href="#p48" onclick="return changeColor(this);"></a>先是，七年正月，給事中李世祺論溫體仁及大學士吳宗達，并劾兵部尚書張鳳翼溺職狀。帝怒，謫福建按察司檢校。世祺，字壽生，青浦人。天啟二年進士，授行人。</p>
<p id="p49"><a class="gg-link" href="#p49" onclick="return changeColor(this);"></a>崇禎三年擢刑科給事中，陳大計之當定者二，曰兵食之計，民生之計；大弊之當釐者三，曰六曹之弊在吏胥，邊吏之弊在欺隱，貪墨之弊在奢靡。夏旱，禱雨未應，及進修政之說三，曰恤畿甸，議催科，預儲備。帝並納之。中官出鎮，世祺上言：「祖宗立法，錢穀兵馬，軍民各分事權，防專擅。內閣入奉天顏，出司兵食，內廷意旨既得而陰伺之，外廷事權又得而顯操之。魏忠賢盜弄神器，則賴聖天子躬翦除之，而奈何復躬自蹈之。」不聽。</p>
<p id="p50"><a class="gg-link" href="#p50" onclick="return changeColor(this);"></a>五年八月，淫雨損山陵，昌平地動。世祺上言：「日者輔理調燮無聞，精神為固寵之用；統軍衡才無術，緩急無可恃之人。中樞決策，掩耳盜鈴；主計持籌，醫瘡剜肉。州縣迫功令，鞭策不前；六曹窘簿書，救過不贍。簪筆執簡之臣，接跡囹圄；考槃薖軸之士，抗聲鴻舉。一人議，疑及衆人；一事訾，疑及衆事。黃衣之使，頡頏卿貳之堂；貂蟬之座，雄踞節鉞之上。低眉則氣折，強項則釁開。各邊監視之遣，已將期月，初雖間有摘發，至竟同歸模棱，效不效可概見。伏願撤回各使，以明陰不干陽之分。然後採公論以進退大臣，酌事情以衡量小臣，釋疑忌之根，開功名之路，庶天變可回，時艱可濟。」帝以借端瀆奏，切責之。</p>
<p id="p51"><a class="gg-link" href="#p51" onclick="return changeColor(this);"></a>給事中陳贊化劾周延儒，謂「延儒嘗語人曰：今上，羲皇上人也。此成何語？臣聞之世祺」。帝詰世祺，則言聞之贊化。帝詰責者再三，世祺執如初，乃已。至是論體仁絕世之奸，大貪之尤，遂貶官。久之，起行人司副，屢遷太僕寺卿。遣祭魯王，事竣旋里。國變，杜門不出，久之卒。</p>
<p id="p52"><a class="gg-link" href="#p52" onclick="return changeColor(this);"></a>傅朝佑，字右君，臨川人。有孝行。萬曆中舉鄉試第一，師事鄒元標。天啟二年成進士，授中書舍人。崇禎三年考選給事中。永平初復，列上善後七事。帝採納之，補授兵科。明年八月疏劾首輔周延儒：「以機械變詐之心，運刑名督責之術。見佞則加之膝，結袁弘勛、張道濬為腹心；遇賢則墜之淵，擯錢象坤、劉宗周於草莽。傾陷正士，加之極刑，曰『上意不測也』。攘竊明旨，播諸朝右，曰『吾意固然也』。皇上因旱求言，則恐其揚己過，故削言官以立威；皇上慎密兵機，則欲其箝人口，故挫直臣以怵衆。往時糾其罪惡者盡遭斥逐，而親知鄉曲遍列要津。大臣之道固如是乎？」忤旨切責。</p>
<p id="p53"><a class="gg-link" href="#p53" onclick="return changeColor(this);"></a>屢遷工科左給事中，陳當務十二事：一納諫，二恤民，三擇相，四勿以內批用輔臣，五勿使中官司彈劾，六勿令法外加濫刑，七止緹騎，八停內操，九抑武臣驕玩，十廣起廢，十一敕有司修城積粟，十二講聖諭六條。出封益藩，事竣還里。</p>
<p id="p54"><a class="gg-link" href="#p54" onclick="return changeColor(this);"></a>九年即家進刑科都給事中。還朝愆期，為給事中陳啟新所劾，貶秩調外。未行，疏論溫體仁六大罪。略言：</p>
<p id="p55"><a class="gg-link" href="#p55" onclick="return changeColor(this);"></a>　　陛下當邊警時，特簡體仁入閣。體仁乃不以道事君，而務刑名。窺陛下意在振作，彼則借以快恩仇；窺陛下治尚精明，彼則託以張威福。此謂得罪於天子。鳳陽、昌平鍾靈之地，體仁曾無未雨綢繆，兩地失守，陵寢震驚。此謂得罪於祖宗。燮理職在三公。體仁為相，日月交蝕，星辰失行，風霾迭見，四方告災，歲比不登，地震河決，城陷井枯，曾莫之懲，則日尋恩怨，圖報睚眦。此謂得罪於天地。強敵內逼，大盜四起，高麗旦暮且陷。體仁冒賞冒廕，中外解體因之。此謂得罪於封疆。體仁子見屏於復社諸生，募人糾彈，株連不已。且七年又議裁減茂才，國家三百年取士之經，一旦壞於體仁之手。此謂得罪於聖賢。同生天地，誰無本心，體仁自有肺腸，偏欲殘害忠良。祇今文武臣僚幾數百人，駢首囹圄，天良盡喪。此謂得罪於心性。夫人主之辨姦在明，而人主之去姦在斷。伏願陛下大施明斷，速去體仁。毋以天變為不足畏，毋以人言為不足恤，毋以羣小之逢迎為必可任，毋以一己之精明為必可恃。大赦天下，除苛政，庶倒懸可解，太平可致。</p>
<p id="p56"><a class="gg-link" href="#p56" onclick="return changeColor(this);"></a>帝怒，除名，下吏按治。踰月，體仁亦罷。</p>
<p id="p57"><a class="gg-link" href="#p57" onclick="return changeColor(this);"></a>中官杜勳雅重朝佑，令其上疏請罪，而己從中主之，可復故官，朝佑不應。十一年冬，國事益棘，獲罪者益衆，獄幾滿。朝佑乃從獄中上書，請寬恤，語過激。會有邊警，未報也。明年春，責以顛倒賢奸，恣意訕侮，廷杖六十，創重而卒。</p>
<p id="p58"><a class="gg-link" href="#p58" onclick="return changeColor(this);"></a>當時臺省競言事，言不中多獲譴。章正宸、莊鼇獻、李汝璨之徒好直諫，朝佑嘗疏稱之。鼇獻，字任公，晉江人。崇禎六年由庶吉士改兵科給事中，上太平十二策，極論東廠之害。忤旨，貶浙江布政司照磨。汝璨，字用章，南昌人。崇禎時為刑科給事中。十年閏月因旱求言，陳回天四要，論財用政事之弊。又言：「八九年來，干和召災，始於端揆，積於四海。水旱盜賊頻見疊出，勢將未已，何怪其然。」帝怒，削籍歸。國變，衰絰北面哀號，作祈死文祈死，竟死。汝璨、朝佑既死，福王時，復官。鼇獻事福王，復官，久之卒。</p>
<p id="p59"><a class="gg-link" href="#p59" onclick="return changeColor(this);"></a>姜埰，字如農，萊陽人。崇禎四年進士。授密雲知縣，調儀真，遷禮部主事。十五年擢禮科給事中。</p>
<p id="p60"><a class="gg-link" href="#p60" onclick="return changeColor(this);"></a>山陽武舉陳啟新者，崇禎九年詣闕上書，言：「天下三大病。士子作文，高談孝悌仁義，及服官，恣行奸慝。此科目之病也。國初典史授都御史，貢士授布政，秀才授尚書，嘉靖時猶三途並用，今惟一途。舉貢不得至顯官，一舉進士，橫行放誕。此資格之病也。舊制，給事、御史，教官得為之，其後途稍隘，而舉人、推官、知縣猶與其列，今惟以進士選。彼受任時，先以給事、御史自待，監司、郡守承奉不暇，剝下虐民，恣其所為。此行取考選之病也。請停科目以絀虛文，舉孝廉以崇實行，罷行取考選以除積橫之習，蠲災傷田賦以蘇民困，專拜大將以節制有司便宜行事。」捧疏跪正陽門三日，中官取以進。帝大喜，立擢吏科給事中，歷兵科左給事中。劉宗周、詹爾選等先後論之。歙人楊光先訐其出身賤役，及徇私納賄狀。帝悉不究。然啟新在事所條奏，率無關大計。御史王聚奎劾其溺職，帝怒，謫聚奎。以僉都御史李先春議聚奎罰輕，並奪其職。久之，御史倫之楷劾其請託受賕，還鄉驕橫，始詔行勘。未上而啟新遭母憂，埰因劾其不忠不孝，大奸大詐。遂削啟新籍，下撫按追贓擬罪。啟新竟逃去，不知所之。國變後，為僧以卒。</p>
<p id="p61"><a class="gg-link" href="#p61" onclick="return changeColor(this);"></a>時帝以寇氛未息，民罹鋒鏑，建齋南城。埰上疏諫，不報。已，陳蕩寇二策，曰明農業，收勇敢。帝善其言。</p>
<p id="p62"><a class="gg-link" href="#p62" onclick="return changeColor(this);"></a>初，溫體仁及薛國觀排異己及建言者。周延儒再相，盡反所為，廣引清流，言路亦蜂起論事。忌者乃造二十四氣之說，以指朝士二十四人，直達御前。帝適下詔戒諭百官，責言路尤至。埰疑帝已入其說，乃上言：「陛下視言官重，故責之嚴。如聖諭云『代人規卸，為人出缺』者，臣敢謂無其事。然陛下何所見而云？倘如二十四氣蜚語，此必大奸巨憝，恐言者不利己，而思以中之，激至尊之怒，箝言官之口，人皆喑默，誰與陛下言天下事者？」</p>
<p id="p63"><a class="gg-link" href="#p63" onclick="return changeColor(this);"></a>先是，給事中方士亮論密雲巡撫王繼謨不勝任，保定參政錢天錫因夤緣給事中楊枝起、廖國遴，以屬延儒，及廷推，遂得俞旨。適帝有「為人出缺」諭，蓋舉廷臣積習告戒之，非為天錫發也。埰探之未審，謂帝實指其事，倉卒拜疏。而帝於是時方憂勞天下，默告上帝，戴罪省愆。所頒戒諭，詞旨哀痛，讀者感傷。埰顧反覆詰難，若深疑於帝者，帝遂大怒，曰：「埰敢詰問詔旨，藐玩特甚。」立下詔獄考訊。掌鎮撫梁清宏以獄詞上，帝曰：「埰情罪特重。且二十四氣之說，類匿名文書，見即當毀，何故累騰奏牘。其速按實以聞。」</p>
<p id="p64"><a class="gg-link" href="#p64" onclick="return changeColor(this);"></a>時行人熊開元亦以建言下錦衣衞。帝怒兩人甚，密旨下衞帥駱養性，令潛斃之獄。養性懼，以語同官。同官曰：「不見田爾耕、許顯純事乎？」養性乃不敢奉命，私以語同鄉給事中廖國遴，國遴以語同官曹良直。良直即疏劾養性「歸過於君，而自以為功。陛下無此旨，不宜誣謗；即有之，不宜洩。」請並誅養性、開元。養性大懼，帝亦不欲殺諫臣，疏竟留中。會鎮撫再上埰獄，言掠訊者再，供無異詞。養性亦封還密旨。乃命移刑官定罪，尚書徐石麒等擬埰戍，開元贖徒。帝責以徇情骫法，令對狀。乃奪石麒及郎中劉沂春官，而逮埰、開元至午門，並杖一百。埰已死，埰弟垓口溺灌之，乃復蘇，仍繫刑部獄。明年秋，大疫，命諸囚出外收保。埰、開元出，即謁謝賓客。帝以語刑部尚書張忻，忻懼，復禁之獄。十七年二月始釋埰，戍宣州衞。將赴戍所而都城陷。</p>
<p id="p65"><a class="gg-link" href="#p65" onclick="return changeColor(this);"></a>福王立，遇赦，起故官。丁父艱，不赴。國變後，流寓蘇州以卒。且死，語其二子曰：「吾奉先帝命戍宣州，死必葬我敬亭之麓。」二子如其言。</p>
<p id="p66"><a class="gg-link" href="#p66" onclick="return changeColor(this);"></a>垓，字如須，崇禎十三年進士。授行人。埰下獄，垓盡力營護。後聞鄉邑破，父殉難，一門死者二十餘人。垓請代兄繫獄，釋埰歸葬，不許。即日奔喪，奉母南走蘇州。初，垓為行人，見署中題名碑，崔呈秀、阮大鋮與魏大中並列，立拜疏請去二人名。及大鋮得志，滋欲殺垓甚。垓乃變姓名，逃之寧波。國亡乃解。</p>
<p id="p67"><a class="gg-link" href="#p67" onclick="return changeColor(this);"></a>熊開元，字魚山，嘉魚人。天啟五年進士。除崇明知縣，調繁吳江。崇禎四年徵授吏科給事中。帝遣中官王應期等監視關、寧軍馬，開元抗疏爭，不納。王化貞久繫不決，奸人張應時等疏頌其功，請以身代死，俾戴罪立功。開元疏駁之，言：「化貞家貲鉅萬，每會朝審，輒買燕市少年，雜立道旁，投熊廷弼瓦礫，嗟歎化貞不休，以此熒惑上聽。今應時復敢為此請，宜立肆化貞市朝。」化貞卒正法。</p>
<p id="p68"><a class="gg-link" href="#p68" onclick="return changeColor(this);"></a>時有令，有司徵賦不及額者不得考選。給事中周瑞豹考選而後完賦，帝怒貶謫之，命如瑞豹者悉以聞。於是開元及御史鄭友元等三人並貶二秩調外，開元不赴官。久之，起山西按察司照磨，遷光祿寺監事。十三年遷行人司副。左降官率驟遷，開元以淹久頗觖望。會光祿丞缺，開元詣首輔周延儒述己困頓狀。延儒適以他事輒命駕出，開元大慍。會帝以畿輔被兵求言，官民陳事者，報名會極門，即日召對。</p>
<p id="p69"><a class="gg-link" href="#p69" onclick="return changeColor(this);"></a>開元欲論延儒，次日即請見。帝召入文昭閣，開元請密論軍事。帝屏左右，獨輔臣在，開元不敢言，但奏軍事而出，越十餘日，復請見。帝御德政殿，秉燭坐。開元從輔臣入，奏言：「易稱『君不密則失臣，臣不密則失身』，請輔臣暫退。」延儒等引退者再，帝不許。開元遂言：「陛下求治十五年，天下日以亂，必有其故。」帝曰：「其故安在？」開元言：「今所謀畫，惟兵食寇賊。不揣其本，而末是圖，雖終日夜不寢食，求天下治無益也。陛下臨御以來，輔臣至數十人，不過陛下曰賢，左右曰賢而已，未必諸大夫國人皆曰賢也。天子心膂股肱，而任之易如此。庸人在高位，相繼為奸，人禍天殃，迄無衰止。迨言官發其罪狀，誅之斥之，已敗壞不可復救矣。」帝與詰問久之，疑開元有所為，曰：「爾意有人欲用乎？」開元辨無有，且奏且頻目延儒。延儒謝，帝曰：「天下不治皆朕過，於卿等何與？」開元言：「陛下令大小臣工不時面奏，而輔臣在左右，誰敢為異同之論以速禍。且昔日輔臣，繁刑厚斂，屏棄忠良，賢人君子攻之。今輔臣奉行德意，釋纍囚，蠲逋賦，起廢籍，賢人君子皆其所引用。偶有不平，私慨歎而已。」帝責開元有私。開元辨，延儒等亦前為解。</p>
<p id="p70"><a class="gg-link" href="#p70" onclick="return changeColor(this);"></a>開元復請徧召廷臣，問以輔臣賢否。「輔臣心事明，諸臣流品亦別。陛下若不察，將吏狃情面賄賂，失地喪師，皆得無罪，誰復為陛下捐軀報國者。」延儒等奏情面不盡無，賄賂則無有。開元復言：「敵兵入口四十餘日，未聞逮治一督撫。」帝曰：「督撫初推，人以為賢，數月後即以為不賢，必欲去之而後快。邊方與內地不同，使人何以展布。」開元言：「四方督撫，率自監司。明日廷推，今日傳單，其人姓名不列。至期，吏部出諸袖，諸臣唯唯而已。既推後，言官轉相採訪，而其人伎倆亦自露於數月間，故人得而指之，非初以為賢，繼以為不賢也。」帝命之退。延儒等請令補牘，從之。</p>
<p id="p71"><a class="gg-link" href="#p71" onclick="return changeColor(this);"></a>當是時，開元欲發延儒罪，以其在側不敢言。而延儒慮其補牘，謀沮之。大理卿孫晉、兵部侍郎馮元飈責開元，「首輔多引賢者。首輔退，賢者且盡逐。」開元意動。大理丞吳履中至，亦以開元言為驟。禮部郎中吳昌時者，開元知吳江時所拔士也，復致書言之。開元乃止述奏辭，不更及延儒他事。帝方信延儒，大清兵又未退，焦勞甚。得奏，大怒，令錦衣衞逮治。衞帥駱養性，開元鄉人也，雅怨延儒，次日即以獄上。帝益怒，曰：「開元讒譖輔弼，必使朕孤立於上，乃便彼行私，必有主使者。養性不加刑，溺職甚，其再嚴訊以聞。」十二月朔，嚴刑詰供主謀。開元堅不承，而盡發延儒之隱，養性具以聞。帝乃廷杖開元，繫獄。</p>
<p id="p72"><a class="gg-link" href="#p72" onclick="return changeColor(this);"></a>始，方士亮劾罷密雲巡撫王繼謨，參政錢天錫得巡撫。御史孫鳳毛發其事，劾給事中楊枝起、廖國遴為天錫夤緣。因言開元面奏，實二人主之，欲令丘瑜秉政，陳演為首輔。御史李陳玉亦言之。帝以開元已下吏，不問，而責令鳳毛陳奏。鳳毛死，其子訴冤，謂國遴、枝起酖殺之。兩人及天錫並削職下獄。士亮又言恐代繼謨者未能勝繼謨，繼謨得留任。十六年六月，延儒罷，言官多救開元者，不報。刑部擬贖徒，不許。明年正月遣戍杭州。未幾，京師陷，福王召起吏科給事中。丁母艱，不赴。唐王立，起工科左給事中。連擢太常卿、左僉都御史，隨征東閣大學士。乞假歸。汀州破，棄家為僧，隱蘇州之靈巖以終。</p>
<p id="p73"><a class="gg-link" href="#p73" onclick="return changeColor(this);"></a>士亮，歙縣人。崇禎四年進士。歷嘉興、福州推官，擢兵科給事中。與同官朱徽、倪仁禎等謁大學士謝陞於朝房，陞言：「人主以不用聰明為高。今上太用聰明，致天下盡壞。」又曰：「款事諸君不必言，皇上祈籤奉先殿，意已決。」諸人退，謂陞誹謗君父，洩禁中語。仁禎、國遴等交章論之，斥陞大不道，無人臣禮。士亮及他言官繼之，疏數十上。帝大怒，削陞籍。已而士亮連劾諸督撫張福臻、徐世廕、朱大典、葉廷貴，及兵部侍郎呂大器、甘肅總兵馬爌，事多施行。又請召舊諫臣姚思孝、何楷、李化龍、張作楫、張焜芳、李模、詹爾選、李右讜、林蘭友、成勇、傅元初，而恤已死者吳執御、魏呈潤、傅朝佑、吳彥芳、王績燦、葛樞，帝頗採納。周延儒出督師，請士亮贊畫軍務。延儒獲譴，士亮亦削職下獄，久之釋歸。福王時，復官。國變後卒。</p>
<p id="p74"><a class="gg-link" href="#p74" onclick="return changeColor(this);"></a>詹爾選，字思吉，撫安人。崇禎四年進士。授太常博士。八年擢御史。時詔廷臣舉守令，爾選言：「縣令多而難擇，莫若精擇郡守。郡守賢，縣令無不賢。」因請起用侍郎陳子壯、推官湯開遠，報聞。明年疏劾陳啟新：「宜召九卿科道，覿面敷陳，罄其底蘊。果有他長，然後授官。遽爾授官，非所以重名器。吏部尚書謝陞、大學士溫體仁不加駁正，尸素可愧。」帝怒。未幾，大學士錢士升以爭武生李璡搜括富戶，忤旨，引罪乞休去。爾選上疏曰：</p>
<p id="p75"><a class="gg-link" href="#p75" onclick="return changeColor(this);"></a>　　輔臣引咎求黜，遽奉回籍之諭。夫人臣所以不肯言者，其源在不肯去耳。輔臣肯言肯去，臣實榮之，獨不能不為朝廷惜此一舉也。璡以非法導主上，其端一開，大亂將至。輔臣憂心如焚，忽奉改擬之命，遂爾執奏。皇上方嘉許不暇，顧以為疑君要譽耶？人臣無故疑其君，非忠也，乃謂吾君萬舉萬當者，第容悅之借名，必非忠。人臣沽名，義所不敢出也，乃人主不以名譽鼓天下，使其臣尸位保寵，寡廉鮮恥，亦必非國家利。況今天下疑皇上者不少矣。將驕卒惰，尚方不靈，億萬民命，徒供武夫貪冒，則或疑過於右武。穿札與操觚並課，非是者弗錄。人見賣牛買馬，絀德齊力，徒使強寇混跡於道途，父兄莫必其子弟，則或疑緩於敷文。免覲之說行，上意在甦民困也，而或疑朝宗之大義，不敵數萬路用之金錢。駁問之事煩，上意在懲奸頑也，而或疑明啟之刑書，幾禁加等之紛亂。</p>
<p id="p76"><a class="gg-link" href="#p76" onclick="return changeColor(this);"></a>　　其君子憂驅策之無當，其小人懼陷累之多門。明知一切苟且之政，或拊心愧恨，或對衆欷歔。輔臣不過偶因一事，代天下發憤耳，而竟鬱鬱以去，恐後之大臣無復有敢言者矣。大臣不敢言，而小臣愈難望其言矣。所日與皇上言者，惟苛細刻薄，不識大體之徒，似忠似直，如狂如癡，售則挺身招搖，敗則潛形逋竄，駭心志而爚耳目，毀成法而釀隱憂，天下事尚忍言哉！祈皇上以遠大宅心，以簡靜率憲，責大臣弼違之義，作言官敢諫之風。寧獻可替否，毋藉口聖明獨斷，掩聖主之謙沖。寧進禮退義，毋藉口君恩未酬，飾引身之濡滯。臣愚不勝惓惓。</p>
<p id="p77"><a class="gg-link" href="#p77" onclick="return changeColor(this);"></a>疏入，帝震怒，召見武英殿，詰之曰：「輔臣之去，前旨甚明，汝安得為此言？」對曰：「皇上大開言路，輔臣乃以言去國，恐後來大臣以言為戒，非皇上求言意。」帝曰：「建言乃諫官事，大臣何建言？」對曰：「大臣雖在格心，然非言亦無由格。大臣止言其大者，決無不言之理。大臣不言，誰當言者？」帝曰：「朕如此焦勞，天下尚疑朕乎？即尚方劍何嘗不賜，彼不能用，何言不靈？」對曰：「誠如聖諭。但臣見督理有參疏，未蒙皇上大處分，與未賜何異。」帝曰：「刑官擬罪不合，朕不當駁乎？」對曰：「刑官不職，但當易其人，不當侵其事。」帝曰：「汝言一切苟且之政，何者為苟且？」對曰：「加派。」帝曰：「加派，因賊未平，賊平，何難停。汝尚有言乎？」對曰：「搜括抽扣亦是。」帝曰：「此供軍國之用，非輸之內帑。汝更何言？」對曰：「即捐助亦是。」帝曰：「本令願捐者聽，何嘗強人？」</p>
<p id="p78"><a class="gg-link" href="#p78" onclick="return changeColor(this);"></a>時帝聲色俱厲，左右皆震懾，而爾選詞氣不撓。帝又詰發憤諸語，及帖黃簡略，斥為欺罔，命錦衣提下。爾選叩頭曰：「臣死不足惜，皇上幸聽臣，事尚可為。即不聽，亦可留為他日思。」帝愈怒，罪且不測。諸大臣力救，乃命繫於直廬。明日下都察院議罪，議止停俸。帝以語涉誇詡，并罪視草御史張三謨，令吏部同議。請鐫五級，以雜職用。復不許，乃削籍歸。自後言者屢薦，皆不聽。十五年，給事中沈迅、左懋第相繼薦。有詔召還，未及赴而都城陷。</p>
<p id="p79"><a class="gg-link" href="#p79" onclick="return changeColor(this);"></a>福王立，首起故官。未上，羣小用事，憚爾選鯁直，令補外僚，遂不出。國變後，又十二年而終。</p>
<p id="p80"><a class="gg-link" href="#p80" onclick="return changeColor(this);"></a>湯開遠，字伯開，主事顯祖子也。早負器識，經濟自許。崇禎五年由舉人為河南府推官。帝惡廷臣玩愒，持法過嚴。開遠疏諫曰：</p>
<p id="p81"><a class="gg-link" href="#p81" onclick="return changeColor(this);"></a>　　陛下臨御以來，明罰敕法。自小臣至大臣，蒙重譴下禁獄者相繼，幾於刑亂國用重典矣。見廷臣薦舉不當，疑為黨徇；惡廷臣執奏不移，疑為藐抗。以策勵望諸臣，於是戴罪者多，而不開以立功之路；以詳慎責諸臣，於是引罪者衆，而不諒其致誤之由。墨吏宜逮，然望稍寬出入，無絀能臣。至三時多害，五方交警，諸臣怵參罰，惟急催科，民窮則易為亂。陛下寬一分在臣子，即寬一分在民生，此可不再計決者。尤望推諸臣以心，待諸臣以禮，諭中外法司以平允。至錦衣禁獄，非寇賊奸宄，不宜輕入。</p>
<p id="p82"><a class="gg-link" href="#p82" onclick="return changeColor(this);"></a>帝怒，摘其疏中「桁楊慘毒，遍施勞臣」語，責令指實。乃上奏曰：<br/>
</p>
<p id="p83"><a class="gg-link" href="#p83" onclick="return changeColor(this);"></a>　　時事孔棘，諸臣有過可議，亦有勞可準；有罪可程，亦有情可原。究之議過不足懲過，而後事轉因前事以灰心；聲罪不足服罪，而故者更藉誤者以實口。綜核太過則要領失措，懲創太深則本實多缺。往往上以為宜詳宜新之事，而下以為宜略宜仍之事。朝所為縲辱擯棄不少愛之人，又野所為推重愾歎不可少之人。上與下異心，朝與野異議，欲天下治平，不可得也。</p>
<p id="p84"><a class="gg-link" href="#p84" onclick="return changeColor(this);"></a>　　蘇州僉事左應選任昌黎縣令，率土著保孤城。事平之日，擢任監司。乃用小過，卒以贓擬。城池失守者既不少貸，捍禦著績者又不獲原，諸臣安所適從哉。事急則鉅萬可捐，事平則錙銖必較，向使昌黎不守，同於遵、永，不知費朝廷幾許金錢，安所得涓滴而問之。臣所惜者此其一。</p>
<p id="p85"><a class="gg-link" href="#p85" onclick="return changeColor(this);"></a>　　給事中馬思理、御史高倬，值草場火發，狂奔盡氣，無救燎原，此不過為法受過耳，更欲以他罪論，則甚矣。今歲盛夏雪雹，地震京圻，草場不爇自焚。陛下不寬刑修省，反嚴鞫而長繫之，非所以召天和，稱善事也。臣所惜者此其一。</p>
<p id="p86"><a class="gg-link" href="#p86" onclick="return changeColor(this);"></a>　　宣大巡按胡良機，陛下知其諳練，兩任巖疆，尋因過悞褫革，輿論惜之，豈成命終難反汗哉！臣所惜者此其一。</p>
<p id="p87"><a class="gg-link" href="#p87" onclick="return changeColor(this);"></a>　　監兌主事吳澧，宵旦河干，經營漕事。運弁稽違，量行責戒，乃褫革之，又欲究治之。夫兵譁則為兵易將，將譁則為武抑文，勇於譁而怯於鬬，安用此驕兵驕將為也！臣所惜者此又其一。</p>
<p id="p88"><a class="gg-link" href="#p88" onclick="return changeColor(this);"></a>末復為都御史陳于廷、易應昌申辨。帝怒，切責之。</p>
<p id="p89"><a class="gg-link" href="#p89" onclick="return changeColor(this);"></a>河南流賊大熾，開遠監左良玉軍，躬擐甲冑，屢致克捷。帝以天下用兵，意頗重武，督、撫失事多逮繫，而大將率姑息。開遠以為偏，八年十月上疏曰：</p>
<p id="p90"><a class="gg-link" href="#p90" onclick="return changeColor(this);"></a>　　比年寇賊縱橫，撫、鎮為要。乃陛下於撫臣則懲創之，於鎮臣則優遇之。試觀近日諸撫臣，有不褫奪不囚繫者乎？諸帥臣及偏裨，有一禮貌不崇、陞廕不遂者乎？即觀望敗衄罪狀顯著者，有不寬假優容者乎？夫懲創撫臣，欲其惕而戒也；優遇武臣，欲其感而奮也。然而封疆日破壞、寇賊日蔓延者，分別之法少也。撫臣中清操如沈棨，幹濟如練國事，捍禦兩河、身自為將如玄默，拮据兵事、沮賊長驅如吳甡，或麗爰書，或登白簡，其他未可悉數。而武臣桀驁恣睢，無日不上條陳，爭體統。一旦有警，輒逡巡退縮。即嚴旨屢頒，褎如充耳。如王樸、尤世勛、王世恩輩，其罪可勝誅哉！</p>
<p id="p91"><a class="gg-link" href="#p91" onclick="return changeColor(this);"></a>　　秦撫甘學闊有法紀全疎一疏，請正縱賊諸弁以法，明旨顧切責之。然則自今以後，敗將當不問矣。文臣未必無才能，乃有寧甘斥黜必不肯任不敢任者，以任亦罪，不任亦罪，不任之罪猶輕，而任之罪更重也。誠欲使諸臣踴躍任事，在寬文法，原情實，分別去留，毋以一眚棄賢才。至𩎟韐之夫，不使怯且欺者倖乎其間，則賞罰以平，文武用命矣。</p>
<p id="p92"><a class="gg-link" href="#p92" onclick="return changeColor(this);"></a>帝以撫臣不任者，無所指實，責令再陳。乃上言曰：</p>
<p id="p93"><a class="gg-link" href="#p93" onclick="return changeColor(this);"></a>　　朝廷賞罰無章，於是諸臣之不肯任不敢任者罪，而肯任敢任者亦罪，且其罪反重。勸懲無當，欲勘定大亂，未之前聞。從來無詘督臣以伸庸帥者，至今而楊嗣昌不得關其說。從來無抑言路以伸劣弁者，至今而王肇坤不得保其秩。王樸恇怯暴著，聽敵飽去，猶得與吳甡並論，播之天下，不大為口實哉！若撫臣之不肯任不敢任者，如陝西之胡廷晏，山西之仙克謹、宋統殷、許鼎臣，何以當日處分視後皆輕？練國事、玄默承大壞極敝之後，竭力撐持，何以當日處分較前更重？</p>
<p id="p94"><a class="gg-link" href="#p94" onclick="return changeColor(this);"></a>　　且近日為辦寇而誅督臣者一，逮督臣撫臣者二，褫撫臣者亦二。甚至巡方與撫臣並議，而并逮兩按臣；計典與失事牽合，而并褫南樞臣。若監司、守令之獲重譴者，不可勝紀。試問前後諸帥臣，有一誅且逮者乎？即降而偏裨，有一誅且逮者乎？甚至避寇、縱寇、養寇、助寇者，皆置弗問。即或處分，不過降級戴罪而已。然則諸將之不肯任不敢任者，直謂之無罪可乎？是陛下於文武二途，委任同，責成不同。明旨所謂一體者，終非一體矣。</p>
<p id="p95"><a class="gg-link" href="#p95" onclick="return changeColor(this);"></a>　　不特此也。按臣曾週當舊撫艱去，力障寇鋒，初非失事，乃竟從逮配，將來無肯任敢任之按臣矣。道臣祝萬齡拮据兵食，寢餌俱廢，至疽發於背，而遽行削籍，將來無肯任敢任之監司矣。史洪謨作令宜陽，戰守素備，賊渡澠池，不敢薄城，及知六安，復有全城之績，而褫奪驟加，將來無肯任敢任之州縣矣。賊薄永寧，舊蜀撫張論與子給事鼎延傾貲募士，夙夜登陴，及論物故，鼎延請恤，并其子官奪之，將來無肯任敢任之鄉官矣。吏部惟雜職多弊，臣鄉吳羽文竭力釐剔，致刀筆賈豎鬨然而起，羽文略不為撓，乃以起廢一事，長繫深求，將來無肯任敢任之部曹矣。</p>
<p id="p96"><a class="gg-link" href="#p96" onclick="return changeColor(this);"></a>　　臣讀明旨，謂諸事皆經確核，以議處有銓部，議罪有法司，稽核糾舉有按臣也。不知詔旨一下，銓部即議降議革，有肯執奏曰「此不當處」者乎？一下法司，即擬配擬戍，有肯執奏曰「此不當罪」者乎？至查核失事，按臣不過據事上聞，有原功中之罪、罪中之功，乞貸於朝廷者乎？是非諸臣不肯分別也，知陛下一意重創，言之必不聽，或反以甚其罪也。所以行間失事，無日不議處議罪，而於蕩寇安民毫無少補。則今日所少者，豈非大公之賞罰哉！</p>
<p id="p97"><a class="gg-link" href="#p97" onclick="return changeColor(this);"></a>帝得奏大怒，命削籍，撫按解京訊治。河南人聞之，若失慈母。左良玉偕將士七十餘人合奏乞留，巡按金光辰亦備列其功狀以告。帝為動容，命釋還戴罪辦賊。</p>
<p id="p98"><a class="gg-link" href="#p98" onclick="return changeColor(this);"></a>十年正月討平舞陽大盜楊四。論功當進秩，總理王家禎復薦之。乃擢按察僉事，監安、廬二郡軍。其年冬，太子將出閤。奏言：「陛下言教不如身教。請謹幽獨，恤民窮，優大臣，容直諫，寬拙吏，薄貨財，疏滯獄，俾太子得習見習聞，為他日出治臨民之本。」帝深納之。是時，賊大擾江北，開遠數有功。巡撫史可法薦其治行卓異，進秩副使，監軍如故。十三年與總兵官黃得功等大破革裏眼諸賊，賊遂乞降。朝議將用為河南巡撫，竟以勞瘁卒官，軍民咸為泣下。贈太僕少卿。</p>
<p id="p99"><a class="gg-link" href="#p99" onclick="return changeColor(this);"></a>成勇，字仁有，安樂人。天啟五年進士。授饒州推官。謁鄒元標於吉水，師事之。中使至，知府以下郊迎，勇不往，且捕笞其從人。丁內外艱。歷開封、歸德二府推官。流賊攻歸德，擊走之。崇禎十年行取入京。時變考選例，優者得為翰林。公論首勇，而吏部尚書田唯嘉抑之，勇得南京吏部主事以去。明年二月。帝御經筵，問講官保舉考選得失，諭德黃景昉訟勇及朱天麟屈。帝親策諸臣，天麟得翰林，而勇以先赴南京不與。尋用御史涂必泓言，授南京御史。</p>
<p id="p100"><a class="gg-link" href="#p100" onclick="return changeColor(this);"></a>楊嗣昌奪情入閣，言者咸獲譴。勇憤，其年九月上疏言：「嗣昌秉樞兩年，一籌莫展，邊警屢驚，羣寇滿野。清議不畏，名教不畏，萬世公議不畏，臣竊為青史慮。」疏入，帝大怒，削籍提訊，詰主使姓名。勇獄中上書言：「臣十二年外吏，數十日南臺，無權可招，無賄可納，不知有黨。」帝怒，竟戍寧波衞。中外薦者十餘疏，不召。後以御史張瑋言，執政合詞請擢用。帝以勇宥罪方新，不當復職，命以他官用。甫聞命，而京師陷。福王時，起御史，不赴。披緇為僧，越十五年而終。</p>
<p id="p101"><a class="gg-link" href="#p101" onclick="return changeColor(this);"></a>陳龍正，字惕龍，嘉善人。父于王，福建按察使。龍正遊高攀龍門。崇禎七年成進士，授中書舍人。時政尚綜覈，中外爭為深文以避罪，東廠緝事尤冤濫。十一年五月，熒惑守心，下詔修省，有「哀懇上帝」語。龍正讀之泣，上養和、好生二疏。略曰：「回天在好生，好生無過減死。臯陶贊舜曰『罪疑惟輕』，是聖人於折獄不能無失也。蓋獄情至隱，人命至重，故不貴專信，而取兼疑；不務必得，而甘或失。臣居家所見聞，四方罪犯，無甚窮凶奇謀者。及來京師，此等乃無虛月。且罪案一成，立就誅磔，亦宜有所懲戒，何犯者若此纍纍？臣願陛下懷帝舜之疑，寧使聖主有過仁之舉，臣下獲不經之愆。」蓋陰指東廠事也。越數日，果諭提督中官王之心不得輕視人命云。其冬，京師戒嚴，詔廷臣舉堪任督、撫者。御史葉紹顒舉龍正。久之，刑部主事趙奕昌請訪求天下真賢才。帝令奕昌自舉。亦以龍正對。帝皆不用。</p>
<p id="p102"><a class="gg-link" href="#p102" onclick="return changeColor(this);"></a>龍正居冷曹，好言事。十二年十月，彗星見。是歲冬至，大雷電雨雹。十三年二月，京師大風，天黃日眚，浹旬不解。龍正皆應詔條奏，大指在聽言省刑。十五年夏，帝復下詔求言，云「拯困甦殘，不知何道？」龍正上言：「拯困甦殘，以生財為本，但財非折色之謂。以折色為財，則取於人而易盡。必知本色為財，則生於地而不窮。今持籌之臣曰設處，曰搜括，曰加派，皆損下之事，聚斂之別名也。民日病，國奚由足？臣謂宜專意墾荒，申明累朝永不起科之制，招集南人巨賈，盡墾荒田，使畿輔、河南、山東菽粟日多，則京倉之積，邊軍之餉，皆可隨宜取給。或平糴，或拜爵，或中鹽，國家命脈不專倚數千里外之轉運，則民間加派自可盡除。」然是時中原多殘破，有田不得耕，龍正執常理而已。翌日復進用人探本疏，帝皆優容焉。給事中黃雲師劾其學非而博，言偽而辯，又以進墾荒議為陵競。帝不問。時議欲用龍正為吏部，御史黃澍以偽學詆之。十七年正月左遷南京國子監丞。甫抵家而京師陷。福王立於南京，用為祠祭員外郎，不就。南京不守，龍正已得疾，遂卒。</p>
<p id="p103"><a class="gg-link" href="#p103" onclick="return changeColor(this);"></a>贊曰：崇禎時，僉壬相繼枋政，天下多故，事之可言者衆矣。許譽卿諸人，抨擊時宰，有直臣之風。然傅朝佑死杖下，姜埰、熊開元得重譴，而詹爾選抗雷霆之威，顧獲放免。言天子易，言大臣難，信哉。湯開遠以踈遠外僚，侃侃論事，憤惋溢於辭表。就其所列國勢，亦重可慨矣夫！ </p>
</div>
<!-- end .main --></div>
<!-- end #main --></div>
</div>
</body></html>