<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷四十三・志第十九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　<h1>卷四十三・志第十九 地理四</h1>　
     
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>四川　江西
</p><p class="style15" id="p1"><a class="gg-link" href="#p1" onclick="return changeColor(this);"></a>四川</p>
<p id="p2"><a class="gg-link" href="#p2" onclick="return changeColor(this);"></a>禹貢梁、荊二州之域。元置四川等處行中書省。<span class="style7">治成都路。</span>又置羅羅蒙慶等處宣慰司，<span class="style7">治建昌路。</span>屬雲南行中書省。洪武四年六月平明昇。七月置四川等處行中書省。九月置成都都衞。<span class="style7">與行中書省同治。</span>八年十月改都衞為四川都指揮使司。領招討司一，宣慰司二，安撫司五，長官司二十二及諸衞所。九年六月改行中書省為承宣布政使司。領府十三，直隸州六，宣撫司一，安撫司一，屬州十五，縣百十一，長官司十六。<span class="style7">為里千一百五十有奇。</span>北至廣元，<span class="style7">與陝西界。</span>東至巫山，<span class="style7">與湖廣界。</span>南至烏撒、東川，<span class="style7">與貴州、雲南界。</span>西至威茂，<span class="style7">與西番界。</span>距南京七千二百六十里，京師一萬七百一十里。洪武二十六年編戶二十一萬五千七百一十九，口一百四十六萬六千七百七十八。弘治四年，戶二十五萬三千八百三，口二百五十九萬八千四百六十。萬曆六年，戶二十六萬二千六百九十四，口三百一十萬二千七十三。</p>
<p id="p3"><a class="gg-link" href="#p3" onclick="return changeColor(this);"></a>成都府<span class="style7">元成都路。</span>洪武四年為府。領州六，縣二十五：。</p>
<p id="p4"><a class="gg-link" href="#p4" onclick="return changeColor(this);"></a>　　成都<span class="style7">倚。洪武十一年建蜀王府。</span>華陽<span class="style7">倚。北有武檐山。又有外江，自灌縣分流經城北，繞城而南，一名清遠江。又有內江，亦自灌縣分流經城南，繞城而東，亦名石犀渠。合流南注於大江。此府城之內、外江也。東有寧州衞，洪武十一年四月置。東南有馬軍寨巡檢司。</span>雙流<span class="style7">府西南。洪武十年五月省入華陽縣。十三年十一月復置。東南有牧馬川，即府城內、外江下流也。</span>郫<span class="style7">府西。有內江，一名郫江，即府城內江之上流也。</span>溫江<span class="style7">府西少南。西南有皁江，亦曰內江。</span>新繁<span class="style7">府西北。洪武十年五月省入成都縣。十三年十一月復置。西北有沱江。又西有湔㳛口。</span>新都<span class="style7">府北。東有雒水，自什邡縣流經此，下流至瀘州入大江，亦曰中水。北有湔水，即大江別流，自灌縣東北出，流經此，至漢州入雒水。東北有綿水，自漢州流至此入雒江。三水同流，亦曰郫江也。</span>彭<span class="style7">府北。元彭州。洪武十年五月降為縣。北有九隴山，有葛璝山，又有大隋山、中隋山。南有沱江，又北有濛水流合焉。又東有濛陽縣，元屬彭州。洪武十年五月省。又北有白石溝巡檢司。</span>崇寧<span class="style7">府西北。元屬彭州。洪武四年屬府。十年五月省入灌縣。十三年十一月復置。南有沱江。</span>灌<span class="style7">府西，少北。元灌州。洪武中，降為縣。西北有灌口山。又有玉壘山，下有玉壘關，一名七盤關。又西南有青城山。又西有湔江，亦曰都江，亦曰湔㻚江，古離堆也。岷江經此，正流引而南，支流分三道，繞成都境。有石渠水口。又有白沙水，下流入都江。又南有沱江，即郫江上源也。又西有蠶崖關巡檢司。西南有獠澤關。</span>金堂<span class="style7">府東。洪武十年五月省入新都縣。十三年十一月復置。東北有三學山。南有雲頂山。有金堂峽，雒水經此，曰金堂河。東南又有懷口巡檢司。</span>仁壽<span class="style7">府南，少東。東有麗甘山，下有鹽井。東有三嵎山，又有蟠溪，下流入資江。又南有陵井，產鹽，亦曰仙井。</span>井研<span class="style7">府南，少東。洪武六年十二月置。十年五月省入仁壽縣。十三年十一月復置。東北有鐵山，舊產鐵。南有鹽井。</span>資<span class="style7">府東。明玉珍置資州。洪武初，降為縣。南有珠江，即雒江也，東流為資江。東有銀山鎮巡檢司。</span>內江<span class="style7">府東南。洪武中置。西有中江，即雒之異名。南有椑木鎮巡檢司。</span>安<span class="style7">府北，少東。元安州，治在西北。洪武中，降為縣，移於今治。南有浮山，黑水出焉，南流入羅江縣界。北有曲山關。東有小東壩關。又東南有睢水關，關西有綿堰堡，綿水發源處也。</span></p>
<p id="p5"><a class="gg-link" href="#p5" onclick="return changeColor(this);"></a>　　簡州，洪武六年降為縣。正德八年又升為州。<span class="style7">舊治在絳河北。正德八年徙治河南。東北有石鼓山。西有分棟山。東有鴈水，即雒水也，絳水自北來合焉，一名赤水，亦曰牛鞞水。又城內有牛皮井，產鹽。西有龍泉鎮巡檢司。西南有陽安關。</span>西北距府百五十里。領縣一：資陽<span class="style7">州東。洪武六年十二月置，屬府。十年五月省入簡縣。成化元年七月復置，仍屬府。正德中，改屬州。西有資溪，流入鴈水。東有資陽鎮巡檢司，後移治濛溪河。</span></p>
<p id="p6"><a class="gg-link" href="#p6" onclick="return changeColor(this);"></a>　　崇慶州<span class="style7">元治晉原縣。</span>洪武中省縣入州。<span class="style7">西有鶴鳴山。西北有鄩江，東流入新津界。又北有味江，東北有白馬江，皆岷江南出之別名也。西北有永康縣。東南有江源縣，明玉珍復置，洪武初省。西有清溪口巡檢司。</span>東北距府百十里。領縣一。新津<span class="style7">州東。南有天社山。南枕大江，一名皁江。東有北江，亦曰新穿水，自府城南流經此合大江。</span></p>
<p id="p7"><a class="gg-link" href="#p7" onclick="return changeColor(this);"></a>　　漢州<span class="style7">明玉珍復置雒縣，為州治。</span>洪武四年省縣入州。<span class="style7">東有雒水，有綿水。又西南有湔水，流入雒。又北有鴈水，亦流入雒，故雒水亦兼鴈水之名。又東北有石亭水，流合綿水。東南有三水關巡檢司。</span>西南距府百十里。領縣三：什邡<span class="style7">州西。洪武十年五月省入綿竹縣。十三年十一月復置。西北有章山，雒水出此，亦名雒通山。南有高鏡關，雒水經其南。又西有大逢山。</span>綿竹<span class="style7">州西北。西北有紫巖山，綿水出焉。又有紫溪河，一名射水河。又北有睢水關。</span>德陽<span class="style7">州東北。洪武十年五月省入漢州。十三年十一月復置。北有鹿頭山，上有鹿頭關。東有綿水。西南有石亭水。南有白馬關巡檢司。</span></p>
<p id="p8"><a class="gg-link" href="#p8" onclick="return changeColor(this);"></a>　　綿州<span class="style7">元屬潼川府。</span>洪武三年來屬。十年五月降為縣。十三年十一月復為州。<span class="style7">東有富樂山。西有涪水，源出松潘衞，泫經此，亦曰綿江，下流至合州，合於嘉陵江。又西北有安昌水，一名龍安水，東南流合涪水。又東有潺水，亦合於涪水。東有魏城巡檢司。</span>西南距府三百六十里。領縣二。羅江<span class="style7">州南。洪武六年十二月省入綿州。十三年十一月復置。東北有羅江，涪水與安昌水會流處也。又西有黑水，自安縣流入界。又西南有白馬關巡檢司，關與德陽縣鹿頭關相對。</span>彰明<span class="style7">州北。洪武十年五月省入綿縣。十三年十一月復置。東北有太華山。西有涪江，北有廉水，西有讓水，俱流入焉。</span></p>
<p id="p9"><a class="gg-link" href="#p9" onclick="return changeColor(this);"></a>　　茂州<span class="style7">元治汶山縣，屬陝西行省吐番宣慰司。</span>洪武中省縣入州。十六年復置縣，後復省。<span class="style7">南有岷山，即隴山之南首也。汶江自松潘衞流入，經山下，又東經州城西，東南流，迴環於四川、湖廣、江西三布政司及南直隸之地，入於海，幾七千餘里。南有雞宗關、東有積水關、北有魏磨關三巡檢司。又南有七星關，又有鴈門關。東有桃坪關。北有實大關。西北有黃崖關，有汶山長官司，又南有靜川長官司，東南有隴木頭長官司，西南有岳希蓬長官司，俱洪武七年五月置，屬重慶衞。又北有長寧堡，本長寧安撫司，宣德中，平曆日諸蠻置，屬松潘衞。正統元年二月改屬壘溪所。八年六月改屬茂州衞。後廢為堡。</span>東南距府五百五十里。領縣一：汶川<span class="style7">州西南。北有七盤山。西有玉輪江，即汶江也，有汶川長官司，洪武七年五月置。西有寒水關巡檢司。又南有徹底關。</span></p>
<p id="p10"><a class="gg-link" href="#p10" onclick="return changeColor(this);"></a>　　威州<span class="style7">元以州治保寧縣省入。明玉珍復置縣。</span>洪武二十年五月復省縣入州。<span class="style7">舊治在西北鳳坪里，宣德三年六月遷於保子岡河西。十年六月又遷於保子岡河東千戶所城內。東南有定廉山，鹽溪出焉。又西南有雪山，亦曰西山。北有汶江，西北有赤水，北有平谷水，俱流入焉。東有通化縣，洪武三年省。西北有保子關、徹底關。西南有鎮夷關。</span>東南距府四百五十里。領縣一。保<span class="style7">州西北。洪武六年分保寧縣地置。東有汶江。西北有鎮安關。</span></p>
<p id="p11"><a class="gg-link" href="#p11" onclick="return changeColor(this);"></a>保寧府<span class="style7">元屬廣元路。</span>洪武四年直隸行省。領州二，縣八。西南距布政司七百里。</p>
<p id="p12"><a class="gg-link" href="#p12" onclick="return changeColor(this);"></a>　　閬中<span class="style7">倚。成化二十三年建雍王府。弘治三年遷於湖廣衡州府。四年八月建壽王府。正德元年遷於湖廣德安府。舊治在縣東，明玉珍徙於此。東有蟠龍山，其北有鉅山關。又有靈山，其麓為梁山關。南有嘉陵江，即西漢水，自陝西寧羌州流入，至巴縣合大江，亦曰閬水，又曰巴水，其下流曰渝水。有南津關在城南，臨嘉陵江。又有滴水關，在城北玉臺山下。又東南有和溪關。</span>蒼溪<span class="style7">府西北。洪武十年五月省入閬中縣。十三年十一月復置。大獲山在東，宋江環其下。東南有雲臺山。西南有嘉陵江，宋江自西流入焉。北有八字堡巡檢司。</span>南部<span class="style7">府南，少東。洪武十年五月省入閬中縣。十三年十一月復置。南有南山，一名跨鼇山。東南有離堆山。東北有嘉陵江。</span>廣元<span class="style7">府北，少西。元廣元路，治綿谷縣。洪武四年改為府。九年四月降為州，來屬，以綿谷縣省入。十三年十一月復置綿谷縣。二十二年六月降州為縣，復省綿谷縣入焉。北有潭毒山，上有潭毒關，下臨大江。又有朝天嶺，上有朝天關。又有七盤嶺，上有七盤關，為陝西、四川分界處。又東北有大漫天嶺，其北有小漫天嶺。西有嘉陵江。北有渡口，在大、小二漫間。東有百丈關，北有望雲關，有龍門閣，北達陝西寧羌州。</span>昭化<span class="style7">府西北。元屬廣元路。洪武十年五月省入廣元州。十三年十一月復置，屬府。西南有長寧山，有白衞嶺。又西有九曲山。東有嘉陵江，其津口曰桔柏津，渡口關在焉。北有白水，自陝西文縣流入，亦曰葭萌水，合於嘉陵江。又北有馬鳴閣，又有石櫃閣。</span></p>
<p id="p13"><a class="gg-link" href="#p13" onclick="return changeColor(this);"></a>　　劔州<span class="style7">元屬廣元路。</span>洪武六年以州治普安縣省入，來屬。九年省。十三年十一月復置。<span class="style7">北有大劔山，亦曰梁山，西北接小劔山，飛閣通衢，謂之劔閣，有大、小劔門關在其上。又有漢陽山。東有嘉陵江。西南有涪江。北有大劔溪、小劔溪，又有泥溪。</span>東南距府三百二十里。領縣一：梓潼<span class="style7">州西南。西有梓潼水，亦日潼江水，下流入於涪江。又北有揚帆水，流合潼江水。又東有小潼水，下流入嘉陵江。</span></p>
<p id="p14"><a class="gg-link" href="#p14" onclick="return changeColor(this);"></a>　　巴州<span class="style7">元屬廣元路。</span>洪武九年四月以州治化城縣省入，又改州為縣，來屬。正德九年復為州。<span class="style7">東北有小巴山，與漢中大巴山接，巴江水出焉，經州東南，分為三，下流至合州入嘉陵江。南有清水江，流合巴江。東有曾口縣，元屬州，後廢。又北有米倉關巡檢司。本治小巴山之巔，尋徙大巴山下，後廢。</span>東北距府三百五十里。領縣二。通江<span class="style7">州東，少北。元至正四年置，屬府。正德九年改屬州。舊治在趙口坪，洪武中，徙於今治。東有得漢山。南有巴江。又有宕水，在縣西壁山下，亦曰諾水，流入巴江。東北有濛壩、北有羊圈山二巡檢司。又東北有桐柏關，相對樗林關。</span>南江<span class="style7">州北。正德十一年置。北有兩角山。南有難江，源出南鄭縣米倉山，下流入巴江。西北有大壩巡檢司。</span></p>
<p id="p15"><a class="gg-link" href="#p15" onclick="return changeColor(this);"></a>順慶府<span class="style7">元順慶路。</span>洪武中，為府。領州二，縣八。西南距布政司六百里。</p>
<p id="p16"><a class="gg-link" href="#p16" onclick="return changeColor(this);"></a>　　南充<span class="style7">倚。北有北津渡，縣舊治也。洪武中，徙今治。南有清居山。西有大、小方山。東有嘉陵江。西有曲水，又有流溪水，東有清水溪，又有大斗溪，俱流注於嘉陵江。又西有昆井，產鹽。府境州縣多鹽井。北有北津渡巡檢司。</span>西充<span class="style7">府西北。洪武十年五月省入南充縣。十三年十一月復置。南有南岷山，上有九井、十三峰。西有西溪，即流溪也。</span></p>
<p id="p17"><a class="gg-link" href="#p17" onclick="return changeColor(this);"></a>　　蓬州<span class="style7">元屬順慶路。</span>洪武中，以州治相如縣省入。<span class="style7">東南有雲山。西有嘉陵江。東北有巴江。</span>西南距府百四十里。領縣二。營山<span class="style7">州東，少北。洪武十年五月省入蓬州。十三年十一月復置。東北有大、小蓬山。東有巴江。</span>儀隴<span class="style7">州北，少東。洪武十年五月省入蓬州。十三年十一月復置。西有伏虞山。北有金城山，一名金粟山。東有巴江。北有鼇水，流入嘉陵江。</span></p>
<p id="p18"><a class="gg-link" href="#p18" onclick="return changeColor(this);"></a>　　廣安州<span class="style7">元廣安府，屬順慶路。</span>洪武四年降為州，來屬。十年五月以州治渠江縣省入。<span class="style7">東北有篆江，即巴江，合渠江之下流也。江中有三十六灘，亦名洄水。又北有濃水，南流合於環水，至州南合洄水，并注合州之嘉陵江。</span>西北距府二百十里。領縣四。岳池<span class="style7">州西北。東有岳池水。</span>渠<span class="style7">州東北。元渠州，屬順慶路。至元二十六年五月省州治流江縣入焉。洪武九年四月降為縣。東北有八濛山。東有宕渠山，有渠江，下流合巴江。又北有衞渠關，正德中置。</span>鄰水<span class="style7">州東，少南。成化元年七月置。東南有鄰山，產鐵。有鄰水，下流入大江，縣以此名。</span>大竹<span class="style7">州東，少北。元屬渠州。洪武九年來屬。西有九盤山。東有東流溪，下流合於渠江。</span></p>
<p id="p19"><a class="gg-link" href="#p19" onclick="return changeColor(this);"></a>夔州府<span class="style7">元夔州路，屬四川南道宣慰司。</span>洪武四年為府。九年四月降為州，屬重慶府。十年五月直隸布政司。十三年十一月復為府。領州一，縣十二。西距布政司千九百里。</p>
<p id="p20"><a class="gg-link" href="#p20" onclick="return changeColor(this);"></a>　　奉節<span class="style7">倚。洪武九年四月省。十三年十一月復置。東北有赤甲山。東有白帝山，又有白鹽山。南濱江。東出為瞿唐峽，峽口曰灩澦堆。又西有南鄉峽、虎鬚灘，東有龍脊灘，皆江流至險處。又東有大瀼水、東瀼水，俱流入江。南有尖山、又有金子山二巡檢司。又東有瞿唐關。東南有江關。南有八陣磧，磧旁有鹽泉。</span>巫山<span class="style7">府東。東有巫山，亦曰巫峽，大江經其中，東入湖廣巴東縣界。東有大寧河，又有萬流溪，皆流入大江。</span>大昌<span class="style7">府東。洪武十三年十一月置。西有千頃池。又有當陽鎮巡檢司。</span>大寧<span class="style7">府東北。元大寧州。洪武九年降為縣。北有寶源山，有石穴，鹽泉出焉。又有馬連溪，亦曰昌溪。東北有袁溪巡檢司。北有青崖關。</span>雲陽<span class="style7">府西。元雲陽州。洪武六年十二月降為縣。南濱江。東有湯溪，源自湖廣竹山，流經此，至奉節湯口入江。西有檀溪，上承巴渠水，入於湯水。北有鹽井。又西北有五溪、北有鐵檠二巡檢司。</span>萬<span class="style7">府西，少南。元萬州。洪武六年十二月降為縣。南濱江。西有苧溪。東有彭溪。又西有武寧縣，洪武四年省，有武寧巡檢司。又西南有銅羅關巡檢司。又西北有西柳關。</span>開<span class="style7">府西，少北。元開州。洪武六年八月置，九月降為縣。南有開江，彭溪之上流，有清江自縣東流合焉，亦曰疊江。又南有墊江，一名濁水，亦合流於開江。</span>梁山<span class="style7">府西。元梁山州，治梁山縣。洪武六年十二月省州，存縣。十年五月改屬忠州，後來屬。北有高梁山，又有高都山。西南有桂溪，南有蟠龍溪，下流俱入於江。</span>新寧<span class="style7">元屬達州。洪武三年改屬重慶府。十年五月省入梁山縣。十三年十一月復置，來屬。東有霧山，開江出焉。又東有豆山關。</span>建始<span class="style7">府東南。元屬施州。洪武中來屬。西有石乳山，產麩金，上有石乳關，與湖廣施州衞界。南有清江，自施州衞流入，又東入湖廣巴東縣界。</span></p>
<p id="p21"><a class="gg-link" href="#p21" onclick="return changeColor(this);"></a>　　達州<span class="style7">元治通川縣。</span>洪武九年四月降為縣，省通川縣入焉。正德九年復升為州。<span class="style7">西有石城山。東有渠江，通川江之下流，西南入渠縣界，合於巴江，中有南昌灘，有土副巡檢司。又西有鐵山關。東北有深溪關。</span>東南距府八百里。領縣二。東鄉<span class="style7">州東，少北。成化元年七月置。通川江在城東。</span>太平<span class="style7">州東北。正德十年析東鄉縣地置。東北有萬頃池，渠江、通川江出焉，下流為渠江。北有北江，又北入陝西紫陽縣界，名任河，入於漢江，東北有明通巡檢司。</span></p>
<p id="p22"><a class="gg-link" href="#p22" onclick="return changeColor(this);"></a>重慶府<span class="style7">元重慶路，屬四川南道宣慰司。</span>洪武中，為府。領州三，縣十七。西北距布政司五百五十里。</p>
<p id="p23"><a class="gg-link" href="#p23" onclick="return changeColor(this);"></a>　　巴<span class="style7">倚。東有塗山。大江經城南，又東經明月峽，至城東，與涪江合。西北有魚鹿峽，涪江所經。東南有丹溪，東北有交龍溪，俱流入大江。東有大紅江巡檢司。西有佛圖關。西南有二郎關。東有銅鑼關。又南有南坪關。</span>江津<span class="style7">府西南。北濱大江。東南有僰溪口，僰溪入江處，有清平巡檢司。</span>壁山<span class="style7">成化十九年三月析巴縣地置。大江在南。涪江在北。又北有壁山巡檢司。</span>永川<span class="style7">府西，少南。洪武六年十二月置。</span>榮昌<span class="style7">府西，少南。洪武六年十二月置。西有雒江，即中水。西北有昌寧縣，明玉珍置，洪武七年省。</span>大足<span class="style7">明玉珍置，屬合州。洪武四年改屬府。東有米糧關。北有化龍關。</span>安居<span class="style7">成化十七年九月析銅梁、遂寧二縣地置。東有安居溪，一名瓊江，下流入涪江。</span>綦江<span class="style7">府南，少東。元綦江長官司，屬播州。明玉珍改為縣。洪武中來屬。南有綦江，即僰溪之上流，一名東溪，有東溪巡檢司，後徙縣南之趕水鎮。又南有三溪渡，有綦市關。</span>南川<span class="style7">府東南。洪武十年五月省入綦江縣。十三年十一月復置。南有南江，北流為綦江，中有龍牀灘，在縣北。又東有四十八渡水，流入南江。又南有馬頸關、雀子崗關。北有冷水關。</span>長壽<span class="style7">府東，少北。洪武六年九月置，屬涪州，尋改屬府。北濱大江。南有樂溫山，下有樂溫灘，大江所經。又東有桃花溪。</span>黔江<span class="style7">府東。元屬紹慶府。洪武五年十二月省入彭水縣。十一年九月置黔江守禦千戶所。十四年九月復置縣，來屬。南有黔江，源出貴州思州府界，正流自涪江合大江，支流經此，下流為湖廣施州衞之清江。又東有石勝關，又有石牙關。西有白巖關。東南有老鷹關，與湖廣施州界。</span></p>
<p id="p24"><a class="gg-link" href="#p24" onclick="return changeColor(this);"></a>　　合州<span class="style7">府北。元治石照縣。明玉珍省縣入焉。東有釣魚山，嘉陵江經其北，涪江經其南。又東北有嘉渠口，嘉陵江與渠江合流處，經城東南，涪江自西流合焉，亦曰三江口，并流而南，入於大江。</span>南距府百五十里。領縣二。銅梁<span class="style7">州南。北有涪江。</span>定遠<span class="style7">州北。有舊城。今城本廟兒壩，嘉靖三十年徙此。東有武勝山。西南有涪江。東有嘉陵江。</span></p>
<p id="p25"><a class="gg-link" href="#p25" onclick="return changeColor(this);"></a>　　忠州<span class="style7">府東。元治臨江縣。</span>洪武中，以縣省入。<span class="style7">南濱大江，江中有倒鬚灘，西北有鳴玉溪流入江。西有臨江巡檢司。</span>西距府八百里。領縣二。酆都<span class="style7">州西南。元曰豐都。洪武十年五月省入涪州。十三年十一月復置，曰酆都。南濱大江，有葫蘆溪自西南流入焉。東南有南賓縣，洪武中省。又有沙子關巡檢司。</span>墊江<span class="style7">州西，少北。明玉珍置，屬州。南有高灘溪，西南入長壽界，為桃花溪。</span></p>
<p id="p26"><a class="gg-link" href="#p26" onclick="return changeColor(this);"></a>　　涪州<span class="style7">大江自長壽縣流入，東逕黃草峽，又東逕鐵櫃山，又東逕州城北，遶城而東，又南有涪陵江流合焉，江口有銅柱灘。又東南有清溪關。西南有白雲關。又西有陽關。</span>西距府四百三十里。領縣二。武隆<span class="style7">州南。元曰武龍。洪武十年五月省入彭水縣。十三年十一月復置，曰武隆。西南有涪陵江，亦曰黔江，亦曰巴江。</span>彭水<span class="style7">州南。元紹慶府治此，屬四川南道宣慰司。洪武四年，府廢，改屬重慶府。洪武十年五月來屬。東有伏牛山，山左右有鹽井。城西有涪陵江。又東南有水德江，源自貴州思南流入涪陵江。東南有天池關。東北有亭子關。</span></p>
<p id="p27"><a class="gg-link" href="#p27" onclick="return changeColor(this);"></a>遵義軍民府<span class="style7">元播州宣慰司，屬湖廣行省。</span>洪武五年正月改屬四川。十五年二月改屬貴州都司。二十七年四月改屬四川布政司。萬曆二十九年四月改置遵義軍民府。領州一，縣四。西北距布政司千七百里。</p>
<p id="p28"><a class="gg-link" href="#p28" onclick="return changeColor(this);"></a>　　遵義<span class="style7">倚。元播州總管。洪武五年正月改為播州長官司。萬曆二十九年四月改縣，與府同徙治白田壩，在故司城之西。北有龍岩山。其東為定軍山，又有大樓山，上有太平關，亦曰樓山關。又東有烏江，源自貴州水西，即涪陵江上源，中有九接灘，其南有烏江關。又東南有仁江，東有湘江、洪江，皆流合於烏江。又西南有落閩水，東有樂安水，亦俱流入焉。又東南有河度關。西南有老君關。又東有三度關。西有落濛關。西北有崖門關、黑水關。北有海龍囤，有白石口隘。</span>桐梓<span class="style7">府東。萬曆二十九年四月以舊夜郎縣望草地置。北有僰溪，源出山箐，綦江之上流。</span></p>
<p id="p29"><a class="gg-link" href="#p29" onclick="return changeColor(this);"></a>　　真安州<span class="style7">元珍州思寧長官司。明玉珍改真州。</span>洪武十七年置真州長官司。萬曆二十九年四月改置。<span class="style7">南有芙蓉江，自烏江分流，東北入於黔江。又有三江，東南流合於虎溪，亦注於黔江。</span>西南距府二百里。領縣二。綏陽<span class="style7">府東北。萬曆二十九年四月以舊綏陽縣地置。東有水德江，亦曰涪江，亦曰小烏江，流入彭水縣界。</span>仁懷<span class="style7">州西。萬曆二十九年四月以舊懷陽縣地置。東南有芙蓉江，西南有仁水，其下流俱注於烏江。</span></p>
<p id="p30"><a class="gg-link" href="#p30" onclick="return changeColor(this);"></a>敘州府<span class="style7">元敘州路，屬敘南等處蠻夷宣撫司。至元二十三年正月降為縣。</span>洪武六年六月置府。領州一，縣九。北距布政司千二百里。</p>
<p id="p31"><a class="gg-link" href="#p31" onclick="return changeColor(this);"></a>　　宜賓<span class="style7">倚。弘治四年八月建申王府，未之國，除。西有朱提山，舊產銀。西南有石城山。又西北有朝陽崖，大江經其下，又東經城東南，馬湖江來合焉。又西南有石門江，俗呼橫江，北入馬湖江。又東南有黑水，一名南廣溪，北入江。又西北有宣化縣，洪武中省，有宣化巡檢司。又西南有橫江鎮巡檢司。又南有摸索關。</span>南溪<span class="style7">府東。東濱大江，中有石笋灘，在縣西。又有銅鼓灘，在縣東。又南有青衣水，流入大江。</span>慶符<span class="style7">府南。洪武十年五月省入宜賓縣。十三年十一月復置。南有石門山，石門江經其下。又西北有馬鳴溪，流入馬湖江。</span>富順<span class="style7">府東北。元富順州。洪武中降為縣。西南有虎頭山。東有金川，亦曰中水，即雒江也。又西有榮溪，東有鼇溪，俱流合焉。又西有鹽井。東有趙化鎮巡檢司。</span>長寧<span class="style7">府東南。元長寧軍，屬馬湖路。泰定二年十月改為州。洪武五年降為縣。治東西有二溪，竝冷水溪，三溪合流入大江，曰三江口。又東出虞公峽，曰淯溪，亦曰武寧溪，其下流入於大江。又治北有淯井，產鹽。東有梅洞堡巡檢司。</span>興文<span class="style7">府東南。元戎州，屬馬湖路。洪武四年降為縣，來屬。萬曆二年二月改曰興文。南有南壽山，又有思早江，又東有水車河，俱流入淯溪。西有武寧城，萬曆二年二月築，置建武守禦千戶所於此。所南有九絲城，所東南有李子關。縣東北有板橋巡檢司，後遷兩河口，仍故名。</span>隆昌<span class="style7">府東北。本富順縣隆橋馬驛。隆慶元年置縣，析榮昌、富順二縣及瀘州地屬之。西南有雒江。</span></p>
<p id="p32"><a class="gg-link" href="#p32" onclick="return changeColor(this);"></a>　　高州<span class="style7">元屬敘南宣撫司。</span>洪武五年降為縣，屬府。正德十三年四月復為州。<span class="style7">舊治懷遠寨。正德十三年遷治中壩。東有復寧溪，即黑水之上流。南有江口巡檢司。</span>北距府百五十里。領縣二：筠連<span class="style7">州西。元筠連州，治騰川縣，屬永寧路，尋廢縣存州。洪武四年降州為縣，屬敘州府。六年十二月改屬綿州，尋仍屬敘州府。十年五月省入高縣。十三年十一月復置，仍屬敘州府。正德十三年四月來屬。西有定川溪，下流與淯溪合。東南有三岔巡檢司。</span>珙<span class="style7">州東。元下羅計長官司，屬敘南宣撫司。明玉珍改為珙州。洪武四年降為縣。十年五月省入高縣。十三年十一月復置，屬府。正德十三年四月來屬。西南有珙溪，下流入淯溪。南有鹽水壩巡檢司，後遷歇馬堡，仍故名。</span></p>
<p id="p33"><a class="gg-link" href="#p33" onclick="return changeColor(this);"></a>龍安府<span class="style7">元龍州，屬廣元路。明玉珍置龍州宣慰司。</span>洪武六年十二月復置龍州。十四年正月改松潘等處安撫司。二十年正月仍改為龍州。二十二年九月改龍州軍民千戶所。二十八年十月升龍州軍民指揮使司，後復曰龍州。宣德七年改龍州宣撫司，直隸布政司。嘉靖四十五年十二月改曰龍安府。領縣三。南距布政司四百八十里。</p>
<p id="p34"><a class="gg-link" href="#p34" onclick="return changeColor(this);"></a>　　平武<span class="style7">倚。本名寧武，萬曆十八年四月置，後更名。州舊治在江油縣界之雍村。洪武六年徙於青州所。二十二年又徙於盤龍壩箭樓山之麓，即今治也。東南有馬盤山，又有石門山。東有涪江，有青川溪，下流合白水，入嘉陵江。西北有胡空關，又有黃陽關。東有鐵蛇關，西有大魚關，羊昌關、和平關，俱永樂中置。又東有棧閣，道出陝西文縣。又西有永濟橋，鐵索為之，達松潘衞。又東有青川守禦千戶所，洪武四年十月以舊青川縣置，屬四川都司。嘉靖四十五年十二月來屬。所東有白水江。東北有明月關巡檢司。南有杲陽關。北有北雄關，接陝西文縣界。又有控夷關，萬曆中置。</span>江油<span class="style7">府東南。元省。明玉珍復置。洪武十年五月省入梓潼縣。十三年十一月復置，屬劔州。嘉靖四十五年十二月來屬。西有大匡山，與彰明縣界。東北有竇圌山。北有涪水，水上有涪水關。</span>石泉<span class="style7">府西南。元屬安州。洪武中，州廢，改屬成都府。嘉靖四十五年十二月來屬。北有三面山，龍安水出焉。又東有湔水，東至江陽入江，有馬坪口巡檢司。北有松嶺關。西有石板關。東有奠邊關。東北有大方關。西北有上雄關。</span></p>
<p id="p35"><a class="gg-link" href="#p35" onclick="return changeColor(this);"></a>馬湖府<span class="style7">元馬湖路，屬敘南宣撫司。</span>洪武四年十二月為府。領縣一，長官司四。東北距布政司千一百里。</p>
<p id="p36"><a class="gg-link" href="#p36" onclick="return changeColor(this);"></a>　　屏山<span class="style7">倚。本泥溪長官司，洪武四年十二月置。萬曆十七年三月改縣。西有雷番山。南有馬湖江，其上源自黎州西徼外流入界，至此合金沙江，經府城東入宜賓縣界。中有結髮灘、鐵鎖灘、雞肝石灘，俱在府西。又有馬湖，湖在山頂，亦曰龍湖。東有悔泥溪巡檢司。又東有龍關。西有鳳關。又北有新鄉鎮，萬曆十七年三月建城，置戍焉。</span>平夷長官司<span class="style7">府西。洪武四年十二月置。舊治在司東。萬曆中，移於今治。南有馬湖江，又南有大汶溪，東有小汶溪，俱流合焉。</span>蠻夷長官司<span class="style7">府西，少南。洪武四年十二月置。南濱馬湖江，西有什葛溪，東有大鹿溪，俱流合焉。南有戎寧巡檢司。</span>沐川長官司<span class="style7">府西少北。元置。洪武四年十二月改為州，尋復。北有沐川，下流入大江。東有芭蕉溪，下流入馬湖江。</span>雷坡長官司<span class="style7">府西南。洪武四年十二月置。二十六年省。</span></p>
<p id="p37"><a class="gg-link" href="#p37" onclick="return changeColor(this);"></a>鎮雄府<span class="style7">元芒部路，屬雲南行省。</span>洪武十五年正月為府。十六年正月改屬四川布政司。十七年五月升為軍民府。嘉靖五年四月改府名。萬曆三十七年五月罷稱軍民府。<span class="style7">北有樂安山，與敘州府界。又西有白水，亦曰八匡河，源出烏撒界，流經此，境內諸川俱流入焉，下流至敘州府入大江。又南有苴斗河，下流入烏撒之七星關河。又北有鹹泉二，俱產鹽。有益良州、強州，元俱屬芒部路，洪武十七年後廢。又有阿頭、易溪、易娘三蠻部，元屬烏撒路，洪武十五年三月屬芒部府。十七年又改阿頭部為阿都府，屬四川布政司。後俱廢。南有阿赫關，與烏撒界。</span>領長官司五。北距布政司千五百八十里。</p>
<p id="p38"><a class="gg-link" href="#p38" onclick="return changeColor(this);"></a>　　白水江𥳽酬長官司<span class="style7">正德十六年十一月置。</span>懷德長官司<span class="style7">府西。本却佐寨。</span>威信長官司<span class="style7">府南。本母響寨。</span>歸化長官司<span class="style7">府西南。本夷良寨。</span>安靜長官司<span class="style7">府西北。本落角寨。四司，俱嘉靖五年四月改置。</span></p>
<p id="p39"><a class="gg-link" href="#p39" onclick="return changeColor(this);"></a>烏蒙軍民府<span class="style7">元烏蒙路，後至元元年九月屬四川行省。</span>洪武十五年正月為府，屬雲南布政司。十六年正月改屬四川布政司。十七年五月升為軍民府。<span class="style7">西有涼山。北有界堆山，與敘州府界。西南有金沙江，下流合於馬湖江。南有索橋，金沙江渡處。北有羅左關。有歸化州，洪武十五年三月置，屬府，尋廢。</span>東北距布政司千三百里。</p>
<p id="p40"><a class="gg-link" href="#p40" onclick="return changeColor(this);"></a>烏撒軍民府<span class="style7">元烏撒路，後至元元年九月屬四川行省。</span>洪武十五年正月為府，屬雲南布政司。十六年正月改屬四川布政司。十七年五月升為軍民府。<span class="style7">西有盤江，出府西亂山中，經府南為可渡河，入貴州畢節衞界。有可渡河巡檢司。又西有趙班巡檢司。又有阿赫關、鄔撒二巡檢司。東南有七星關。東有老鴉關，又有善欲關，皆與貴州畢節衞界。又南有倘唐驛，路出雲南霑益州。</span>東北距布政司千八百五十里。</p>
<p id="p41"><a class="gg-link" href="#p41" onclick="return changeColor(this);"></a>東川軍民府<span class="style7">元東川路，屬雲南行省。</span>洪武十五年正月為府。十七年五月升為軍民府，改屬四川布政司。二十一年六月廢。二十六年五月復置。<span class="style7">西南有馬鞍山，府舊治在焉。尋移治萬額山之南。又西南有絳雲弄山，接雲南祿勸州界，下臨金沙江。又東南有牛欄江，自雲南尋甸府流入，至府北合金沙江。有藤索橋，在東北牛欄江上。</span>東北距布政司千四百里。</p>
<p id="p42"><a class="gg-link" href="#p42" onclick="return changeColor(this);"></a>潼川州<span class="style7">元潼川府，直隸四川行省。</span>洪武九年四月降為州，以州治郪縣省入，直隸布政司。<span class="style7">北有涪江，南有中江流合焉。又西南有郪江，有鹽井。</span>西南距布政司三百里。領縣七：</p>
<p id="p43"><a class="gg-link" href="#p43" onclick="return changeColor(this);"></a>　　射洪州南。洪武十年五月省入鹽亭縣。十三年十一月復置。<span class="style7">東有涪江。又東南有射江，亦曰彌江，亦曰梓潼水，自鹽亭縣流入，經縣東南之獨坐山，合於涪江。又東南有沈水，亦入涪江。有鹽井。</span>中江<span class="style7">州西。洪武十年五月省入州。十三年十一月復置。西南有可蒙山、銅官山，南有賴應山、私熔山，俱產銅。東南有中江，南有郪江，有鹽井。</span>鹽亭<span class="style7">州東，少北。北有紫金山。南有梓潼水。東有鹽亭水，自劔州南境流入，亦謂之瀰江。城東有鹽井。</span>遂寧<span class="style7">州東南。元遂寧州。明玉珍省州治小溪縣入焉。洪武九年四月降州為縣。東有銅盤山，又有涪江，北有郪江流入焉，謂之郪口。西有倒流溪，有鹽井。</span>蓬溪<span class="style7">州東南。元屬遂寧州。洪武十年五月省入遂寧縣。十三年十一月復置，徙治故城之西南。西有明月山，下為明月池。又有伏龍山，下有火井。北有蓬溪，下流合於涪江，有鹽井。</span>安岳<span class="style7">州南。洪武四年於縣置普州。九年，州廢。西有岳陽溪，下流合於涪江，有鹽井。</span>樂至<span class="style7">州南，少西。成化元年七月置，屬州。正德九年改屬簡州。嘉靖元年四月還屬。有鹽井。</span></p>
<p id="p44"><a class="gg-link" href="#p44" onclick="return changeColor(this);"></a>眉州<span class="style7">元屬嘉定府路。</span>洪武九年四月降為縣，仍屬嘉定州。十三年十一月復為州，直隸布政司。<span class="style7">東有蟇頤山，西面臨江，下為蟇頤津。南有峨嵋山。東有玻瓈江，即大江也。南有思濛江，西南有金流江，一名難江，下流俱入大江。東南有魚耶鎮巡檢司。</span>北距布政司百八十里。領縣三：</p>
<p id="p45"><a class="gg-link" href="#p45" onclick="return changeColor(this);"></a>　　彭山<span class="style7">州北。洪武十年五月省入眉縣。十三年十一月復置。東有彭亡山，亦曰平無山，俗呼為平模山。北有天社山。南有打鼻山。東北濱大江，內江自雙流縣流入焉，即牧馬川也，合流而南，亦曰武陽江，江中有鼓樓灘。又有赤水，亦自東北流入大江。</span>丹稜<span class="style7">州西。洪武六年十二月置，屬嘉定府。十年五月省入眉縣。十三年十一月復置，來屬。東南有青衣水，源出盧山縣，流經此，下流至嘉定州入大江。</span>青神<span class="style7">州南。洪武十年五月省入嘉定州。十三年十一月復還屬。西有熊耳山，青衣水經其下。又東有大江。東南有松柏灘。東有犁頭灣巡檢司。</span></p>
<p id="p46"><a class="gg-link" href="#p46" onclick="return changeColor(this);"></a>卭州<span class="style7">元屬嘉定府路。</span>洪武九年四月降為縣，仍屬嘉定州。成化十九年二月復為州，直隸布政司。<span class="style7">西有古城山，產鐵。又東南有銅官山，產銅。西有相臺山，下有火井，又有鹽井。南有卭水，自雅州流入，至新津縣入大江。南有夾門關巡檢司。西有火井壩巡檢司。後移於州南二十五里。</span>東北距布政司三百里。領縣二。</p>
<p id="p47"><a class="gg-link" href="#p47" onclick="return changeColor(this);"></a>　　大邑<span class="style7">州北，少東。洪武十年五月省入卭縣。十三年十一月復置，屬嘉定州。成化十九年二月還屬。西北有鶴鳴山，與崇慶州界。東有牙江，下流入卭水。</span>蒲江<span class="style7">州東南。元省入州。洪武六年十二月復置，屬嘉定府。成化十九年二月還屬。南有蒲水，源出名山縣，流經此，東入卭州界。西有雙路巡檢司。</span></p>
<p id="p48"><a class="gg-link" href="#p48" onclick="return changeColor(this);"></a>嘉定州<span class="style7">元嘉定府路。</span>洪武四年為府。九年四月降為州，以州治龍遊縣省入，直隸布政司。<span class="style7">東有三龜山。又有九頂山。大江在城東，亦曰通江。又西有陽江，即大渡河，自峨嵋縣流入，經城東烏尤山下，合於大江。又西南有青衣水，至城西雙湖，與陽江合。東南有金石井巡檢司，後廢。</span>北距布政司二百六十里。領縣六。</p>
<p id="p49"><a class="gg-link" href="#p49" onclick="return changeColor(this);"></a>　　峩眉<span class="style7">州西。西南有峩嵋山，有大峩、中峩、小峩，羅目江出焉。陽江在縣南，自黎州所夷界流入，與羅目江合。又西南有中鎮巡檢司，後徙治大圍山。又有土地關，接蠻界。</span>夾江<span class="style7">州西北。西有青衣水，又有洪雅川，合焉。</span>洪雅<span class="style7">州西北。元省入夾江。成化十八年五月復置。西北有青衣水。西有洪雅川。又有竹箐山巡檢司。</span>犍為<span class="style7">州東南。舊治玉津鎮。今治懲非鎮，洪武中徙此。東有大江。東北有四望溪流入焉。有四望溪口巡檢司。又北有石馬關巡檢司。</span>榮<span class="style7">州東。本榮州。洪武六年十二月置。九年四月降為縣。東有榮川水，有甕溪關、飛水關，俱洪武間置。又有大坪隘口，成化十二年八月置。</span>威遠<span class="style7">州東。洪武六年十二月置，屬嘉定府。十年五月省入榮縣。十三年十一月復置。</span></p>
<p id="p50"><a class="gg-link" href="#p50" onclick="return changeColor(this);"></a>瀘州<span class="style7">元屬重慶路。</span>洪武六年直隸四川行省。九年直隸布政司。<span class="style7">舊治在州東茜草壩。洪武中徙此。城西有寶山。西南有方山。大江在東，一名瀘江，又名汶江，資水自州北來合焉，亦曰中江。又有瀘州衞，洪武二十一年十月置於州城，成化四年四月徙於州西南之渡船鋪。南有石棚鎮、北有李市鎮二巡檢司。又有江門、水流崖、洞掃等關堡，俱成化四年四月置。又南有龍透關，崇禎間修築。</span>西北距布政司千五百五十里。領縣三。</p>
<p id="p51"><a class="gg-link" href="#p51" onclick="return changeColor(this);"></a>　　納溪<span class="style7">州西南。北濱大江，城西有納溪水，自蕃部西南流合焉。有納溪口巡檢司。南有倒馬關、石虎關，俱通雲南、交阯路。</span>江安<span class="style7">州西，少南。北濱大江，有綿水西南流入之，謂之綿水口。又南有淯溪，又有涇灘，俱流合於綿水。有板橋巡檢司。</span>合江<span class="style7">州東少北。舊治在神臂山南。洪武初徙安樂山之麓，即今治也。又南有榕山，俗名容子山。北濱大江，西有之溪、北溪入焉，因謂之合江。又南有安樂溪，西北流入江安縣。</span></p>
<p id="p52"><a class="gg-link" href="#p52" onclick="return changeColor(this);"></a>雅州<span class="style7">元屬陝西行省吐蕃宣慰司。</span>洪武四年以州治嚴道縣省入，直隸布政司。<span class="style7">東有蔡山，一名周公山，其下有經水，一名周公水。又東南有榮水，一名長濆河，又有小溪，一名百丈河，至州界，俱合流於青衣江。北有金雞關。東北有金沙關。</span>東北距布政司四百五十里。領縣三。</p>
<p id="p53"><a class="gg-link" href="#p53" onclick="return changeColor(this);"></a>　　名山<span class="style7">州東北。洪武十年省入州。十三年十一月復置。東北有百丈山，旁有百丈縣，元屬州，洪武中省。西有蒙山。南有青衣江。</span>榮經<span class="style7">州西南。明玉珍省入嚴道縣。洪武中復置。東北有銅山。東有卭崍山，與黎州所界，上有九折坂。西有大關山，卭崍關在焉。北有長濆河，南有周公水，竝流入州界。西北有紫眼關，地接西番。又有碉門砦，亦曰和川鎮，元置碉門安撫司。洪武五年設碉門百戶所於此，其地興天全界。</span>蘆山<span class="style7">州西北。元曰瀘山，後省。洪武六年十二月復置，改為蘆山。東有盧山，青衣水出焉。南有三江渡，其水經多功峽，下流入平羌江。西北有臨關，舊曰靈關，正統初更名。有臨關巡檢司。又南有飛仙關。</span></p>
<p id="p54"><a class="gg-link" href="#p54" onclick="return changeColor(this);"></a>永寧宣撫司<span class="style7">元永寧路。</span>洪武七年為永寧長官司。八年正月升宣撫司。天啟三年廢，地屬敘州府。<span class="style7">故城在西。洪武十五年遷於今治。東南有獅子山。西北有青山。南有永寧河，東北流經瀘州境，入於大江。又東南有赤水河。東有魚浮關，洪武四年置。</span>領長官司二。距布政司千八百里。</p>
<p id="p55"><a class="gg-link" href="#p55" onclick="return changeColor(this);"></a>　　九姓長官司<span class="style7">司城西南。元九姓羅氏黨蠻夷長官千戶。洪武六年十二月改置。天啟六年改屬瀘州。南有通江溪，東北會於納溪之江門峽。西南有金鵞池。</span>太平長官司<span class="style7">元大壩軍民府，洪武中廢。成化四年四月改置。</span></p>
<p id="p56"><a class="gg-link" href="#p56" onclick="return changeColor(this);"></a>天全六番招討司<span class="style7">元六番招討司。</span>洪武六年十二月改置，直隸四川布政司。二十一年二月改隸都司。<span class="style7">東有多功山。南有和水，一名始陽河，亦名多功河，流入雅州青衣江。又西番境內有可跋海，其下流合雲南樣備水，流入交阯。又禁門關、紫石關亦俱在司西。又東有善所、張所、泥山、天全、思經、樂藹、始陽、樂屋、在城、靈關凡十百戶所。</span>東距布政司五百五十里。</p>
<p id="p57"><a class="gg-link" href="#p57" onclick="return changeColor(this);"></a>松潘衞<span class="style7">元松州，屬雲南行省。</span>洪武初因之。十二年四月兼置松州衞。十三年八月罷衞。未幾，復置衞。二十年正月罷州，改衞為松潘等處軍民指揮使司，屬四川都司。嘉靖四十二年罷軍民司，止為衞。<span class="style7">東有雪欄山，上有關。南有紅花山。西北有甘松嶺。又北有大、小分水嶺。西有岷江，自陝西洮州衞流經此，亦曰潘州河。又東有涪江，出小分水嶺，東南流，入小河所界。北有潘州衞，洪武中，以故潘州置。二十年省入。又西有鎮夷關，永樂四年七月置。又西北有流沙關。又東有望山、雪欄、風洞、黑松林、三舍、小關子關。南有西寧、歸化、安化、新塘、北定、浦江六關。又有平夷關，萬曆十四年置。又南為鎮平關。又西北有漳臘堡，洪武十一年置。</span>領千戶所一，長官司十六，安撫司五。東南距布政司七百六十里。</p>
<p id="p58"><a class="gg-link" href="#p58" onclick="return changeColor(this);"></a>　　小河守禦千戶所<span class="style7">宣德四年正月置。北有師家山，一名文山，山麓有文山關。南有小河，即涪水也，東流入龍安府界，有鐵索橋跨其上。</span>占藏先結簇長官司，蠟匝簇長官司，白馬路簇長官司，山洞簇長官司，阿昔洞簇長官司，北定簇長官司，麥匝簇長官司，者多簇長官司，牟力結簇長官司，班班簇長官司，祈命簇長官司，勒都簇長官司，包藏先結簇長官司，<span class="style7">以上十三司，俱洪武十四年正月置。</span>阿用簇長官司<span class="style7">宣德十年五月置。</span>潘斡寨長官司<span class="style7">正統五年七月置。</span>別思寨長官司<span class="style7">宣德十年五月置。</span>八郎安撫司<span class="style7">永樂十五年二月置。</span>麻兒匝安撫司<span class="style7">宣德二年三月，以阿樂地置。</span>阿角寨安撫司，芒兒者安撫司<span class="style7">二司俱正統五年七月置。</span>思曩日安撫司<span class="style7">正統十一年七月置。</span></p>
<p id="p59"><a class="gg-link" href="#p59" onclick="return changeColor(this);"></a>疊溪守禦軍民千戶所，本疊溪右千戶所，洪武十一年以古翼州置，屬茂州衞。二十五年改置。直隸都司。<span class="style7">南有排柵山。西有汶江，南有黑水流合焉，謂之翼水。又南有南橋、中橋、徹底三關，北有永鎮橋關、鎮平關，西有疊溪橋關，東有小關，俱洪武十一年置。</span>領長官司二。東南距布政司五百八十里。疊溪長官司<span class="style7">所城北。</span>鬱即長官司<span class="style7">所城西。俱永樂元年正月置。</span></p>
<p id="p60"><a class="gg-link" href="#p60" onclick="return changeColor(this);"></a>黎州守禦軍民千戶所，本黎州長官司，洪武九年七月置。十一年六月升安撫司，直隸布政司。萬曆二十四年降為千戶所，直隸都司。<span class="style7">東北有聖鍾山，下有黎州，元屬陝西行省吐蕃宣慰司。洪武五年省州治漢源縣入州。永樂後廢。西北有飛越山，兩面皆接生羌界。西南有大田山，東麓為大田壩，萬曆二十四年立黎州土千戶所於此。又東有冲天山。南有避瘴山。西北又有笋筤山。南有大渡河，即古若水。洪武十五年六月置大渡河守禦千戶所，後徙司城西北隅。又西南有漢水，源出飛越山之仙人洞，亦曰流沙河，下流至試劔山，入大渡河。河南即清溪關，與建昌行都司界。西有黑崖關，洪武十六年置。又有椒子關，路通長河西等處。</span>東北距布政司六百九十里。</p>
<p id="p61"><a class="gg-link" href="#p61" onclick="return changeColor(this);"></a>平茶洞長官司<span class="style7">元溶江、芝子、平茶等處長官司。</span>洪武八年正月置，屬酉陽宣撫司。十七年直隸布政司。<span class="style7">西有百歲山。哨溪出於其東，滿溪出於其西，合流入買賽河。</span>北距布政司千六百七十里。</p>
<p id="p62"><a class="gg-link" href="#p62" onclick="return changeColor(this);"></a>溶溪芝麻子坪長官司<span class="style7">元溶江、芝子、平茶等處長官司。</span>洪武八年改置，屬湖廣思南宣慰司。十七年五月直隸四川布政司。</p>
<p id="p63"><a class="gg-link" href="#p63" onclick="return changeColor(this);"></a>安寧宣撫司，成化十三年二月置，領長官司二：懷遠長官司，宣化長官司<span class="style7">俱成化十三年二月，與宣撫司同置。</span></p>
<p id="p64"><a class="gg-link" href="#p64" onclick="return changeColor(this);"></a>酉陽宣慰司<span class="style7">元酉陽州，屬懷德府。明玉珍改沿邊溪洞軍民宣慰司。</span>洪武五年四月仍置酉陽州，兼置酉陽宣慰司，州尋廢。八年正月改宣慰司為宣撫司，屬四川都司。永樂十六年改屬重慶衞。天啟元年升為宣慰司。<span class="style7">東南有酉水，流合平茶水，至湖廣辰州府合流於江，有寧俊江巡檢司。</span>西北距重慶府四百九十里。領長官司三：石耶洞長官司<span class="style7">司東南。元石耶軍民府。洪武八年正月改為長官司。</span>邑梅洞長官司<span class="style7">司南。元佛鄉洞長官司。明玉珍改邑梅沿邊溪洞軍民府。洪武八年正月改置。北有凱歌河，一名買賽河，自貴州平頭著可司流入，東入酉陽司界。</span>麻兔洞長官司<span class="style7">洪武八年正月置。</span></p>
<p id="p65"><a class="gg-link" href="#p65" onclick="return changeColor(this);"></a>石砫宣慰司<span class="style7">元石砫軍民宣撫司。明玉珍改安撫司。</span>洪武八年正月為宣撫司，屬重慶衞。嘉靖四十二年改屬夔州衞。天啟元年升為宣慰司。<span class="style7">東有石砫山。又有三江溪，即葫蘆溪之上流也。</span>西南距夔州府七百五十里。</p>
<p id="p66"><a class="gg-link" href="#p66" onclick="return changeColor(this);"></a>四川行都指揮使司<span class="style7">元羅羅蒙慶等處宣慰司，治建昌路，屬雲南行省。</span>洪武十五年罷宣慰司。二十七年九月置四川行都指揮使司。<span class="style7">治建昌衞。</span>領衞五、所八、長官司四。東北距布政司千四百八十里。</p>
<p id="p67"><a class="gg-link" href="#p67" onclick="return changeColor(this);"></a>建昌衞軍民指揮使司<span class="style7">元建昌路，屬羅羅蒙慶宣慰司。</span>洪武十五年正月為府，屬雲南布政司，兼置衞，屬雲南都司。十月，衞府俱改屬四川。二十五年六月，府廢，升衞為軍民指揮使司。二十七年九月來屬。領守禦千戶所四、長官司三。<span class="style7">南有瀘水，流入金沙江。又北有長河，南有懷遠河，西南有寧遠河，下流俱合於瀘水。又東有建安州、永寧州，又東有里州，東南有闊州，西南有瀘州、隆州，元俱屬建昌路，洪武十五年三月俱屬建昌府。東有北社縣，元屬永寧州，洪武十五年三月因之，尋改為碧舍縣。又西有德州，元屬德昌路，洪武十五年三月屬德昌府。二十七年後，府州縣俱廢。又有建昌前衞指揮使司，洪武二十七年六月置，與建昌軍民衞同城，九月屬四川行都司，萬曆三年省。又東有建昌土衞，洪武十五年置，萬曆後廢。北有瀘沽巡檢司，即故瀘沽縣也。又南有麻刺巡檢司。又西南有打冲河、東南有白水、東有龍溪三巡檢司，後廢。又東北有老君關，有太平關。東南有甸沙關。又有金川堡。</span>守禦禮州後千戶所。守禦禮州中中千戶所<span class="style7">衞北。元禮州，屬建昌路。洪武十五年三月屬建昌府，兼置二守禦所，屬衞。二十七年後，州廢。北有瀘沽縣，元屬禮州，洪武十五年三月因之，亦二十七年後廢。</span>守禦打冲河中前千戶所<span class="style7">衞西。洪武二十七年二月置。西有打冲河，蠻名黑惠江，一名納夷江，源出吐蕃，下流入金沙江。東北有水砦關。南有天星砦。</span>守禦德昌千戶所<span class="style7">衞南。洪武十五年置。南有德昌路，元屬羅羅蒙慶宣慰司，洪武十五年三月為府，屬雲南布政司，十月改屬四川布政司，二十七年後廢。</span>昌州長官司<span class="style7">衞南。元屬德昌路。洪武十五年三月屬德昌府。永樂二年七月改置。</span>威龍長官司<span class="style7">衞東南。元威龍州，屬德昌路。洪武十五年三月以「龍」為「隆」，屬德昌府。永樂二年七月改置。</span>普濟長官司<span class="style7">衞西南。元普濟州，屬德昌路。洪武十五年三月屬德昌府。永樂二年七月改置。</span></p>
<p id="p68"><a class="gg-link" href="#p68" onclick="return changeColor(this);"></a>寧番衞軍民指揮使司<span class="style7">元蘇州，屬建昌路。</span>洪武十五年三月屬建昌府。二十一年十月兼置蘇州衞，屬四川都司。二十五年六月，州廢，升衞為軍民指揮使司。二十六年三月更名，屬四川都司。二十七年九月來屬。<span class="style7">南有南山，產銅。東有長河，亦名白沙江，南流會於瀘水。又有中縣，元屬建昌路。洪武十五年三月改屬永寧州。十七年改屬蘇州，後廢。又有沙陀關、羅羅關、九盤關。南有烏角關。北有北山關。又西有定番堡，萬曆十五年置。</span>南距行都司百九十里。領千戶所一：守禦冕山橋後千戶所<span class="style7">衞東。正統七年以冕山堡置。東有東河，與瀘沽河合，下流入金沙江。北有冕山關。</span></p>
<p id="p69"><a class="gg-link" href="#p69" onclick="return changeColor(this);"></a>越巂衞軍民指揮使司。洪武二十五年七月置，屬四川都司。二十七年九月來屬。<span class="style7">西有阿露山，亦曰大雪山。北有大渡河，與黎州界。又有魚洞河，南有羅羅河，合流入大渡河。又北有青岡關，有海棠關，有曬經關。南有小相公嶺關。西北有刺伯關。</span>南距行都司百九十里。領千戶所一、長官司一。鎮西後千戶所<span class="style7">衞北。弘治中置。</span>卭部長官司<span class="style7">衞東。元卭部州，屬建昌路。洪武十五年三月屬建昌府，二十七年四月升軍民府，後仍為州，屬越巂衞。永樂元年五月改為長官司。東有平夷、歸化二堡，萬曆十五年開部夷地增置。</span></p>
<p id="p70"><a class="gg-link" href="#p70" onclick="return changeColor(this);"></a>鹽井衞軍民指揮使司<span class="style7">元柏興府，治閏鹽縣，屬羅羅蒙慶宣慰司。</span>洪武十五年三月屬雲南布政司。二十四年二月降為州，省閏鹽縣入焉。二十六年六月，州廢，置衞，屬四川都司。二十七年九月來屬。<span class="style7">南有柏林山。西有斛僰和山，產金。又西有鐵石山，出砮石。東北有打冲河，上有索橋。西有雙橋河，東有越溪河，俱流入打冲河。又治東有鹽井。北有金縣，元屬柏興府，洪武十五年三月因之，十七年後廢。又東有雙橋關。西有古德關。</span>東南距行都司三百里。領千戶所一、長官司一：打冲河守禦中左千戶所<span class="style7">衞東北。洪武二十五年置。</span>馬刺長官司<span class="style7">衞南。永樂初置。</span></p>
<p id="p71"><a class="gg-link" href="#p71" onclick="return changeColor(this);"></a>會川衞軍民指揮使司，本會川守禦千戶所，洪武十五年置，屬建昌衞。二十五年六月升軍民千戶所。十一月升會川衞軍民指揮使司，屬四川都司。二十七年九月來屬。<span class="style7">東南有土田山，產石碌，有葛砧山，產石青，東有密勒山，產銀礦。西南有金沙江，自雲南武定府流入界。又西有瀘水，南入焉，南有瀘沽河，亦流入焉。又南有搭甲渡巡檢司。東南有瀘津關。南有迷郎關，又有松坪關。西有永昌關，有大龍關。北有甸沙關，接建昌衞界。有會川路，元屬羅羅蒙慶宣慰司。洪武十五年三月為府，屬雲南布政司。十月改屬四川布政司。二十六年四月，府廢。墮其城。二十七年四月復置府，後復廢。又西有永昌州，南有武安州，又有黎漢州，元俱屬會川路，洪武十五年三月俱屬會川府，十月俱改為縣，二十四年二月復俱為州。東南有姜州，元屬建昌路，又有會理州，元屬會川路，洪武十五年三月俱改屬東川府。北有麻龍州，元屬會川路，洪武十五年三月改屬東川府。又有麻龍縣，洪武十七年改屬麻龍州。二十七年後，府州縣俱廢。</span>西北距行都司五百里。領千戶所一：守禦述易千戶所<span class="style7">衞西北。洪武二十五年閏十二月置。</span></p>
<p class="style15" id="p72"><a class="gg-link" href="#p72" onclick="return changeColor(this);"></a>江西</p>
<p id="p73"><a class="gg-link" href="#p73" onclick="return changeColor(this);"></a>禹貢揚州之域。元置江西等處行中書省。<span class="style7">治龍興路。</span>太祖壬寅年正月因之。<span class="style7">正月治吉安府。二月還治洪都。</span>洪武三年十二月置江西都衞。<span class="style7">與行中書省同治。</span>八年十月改都衞為都指揮使司。九年六月改行中書省為承宣布政使司。領府十三，州一，縣七十七。<span class="style7">為里九千九百五十六有奇。</span>北至九江，<span class="style7">與江南、湖廣界。</span>東至玉山，<span class="style7">與浙江界。</span>南至安遠，<span class="style7">與福建、廣東界。</span>西至永寧，<span class="style7">與湖廣界。</span>距南京一千五百二十里，京師四千一百七十五里。洪武二十六年編戶一百五十五萬三千九百二十三，口八百九十八萬二千四百八十二。弘治四年，戶一百三十六萬三千六百二十九，口六百五十四萬九千八百。萬曆六年，戶一百三十四萬一千五，口五百八十五萬九千二十六。</p>
<p id="p74"><a class="gg-link" href="#p74" onclick="return changeColor(this);"></a>南昌府<span class="style7">元龍興路，屬江西行省。</span>太祖壬寅年正月為洪都府。癸卯年八月改南昌府。領州一、縣七：</p>
<p id="p75"><a class="gg-link" href="#p75" onclick="return changeColor(this);"></a>　　南昌<span class="style7">倚。洪武十一年建豫王府。二十五年改為代王，遷山西大同。永樂初，寧王府自大寧衞遷此，正德十四年除。故城在東。今城，明太祖壬寅年改築。東湖在城東南隅。西有贛江，自豐城縣流入，東北入鄱陽湖，出湖口縣，入大江，亦曰章江。又東南有武陽水，上源自南豐縣旴江，北流經此，又東北入宮亭湖。南有市汊巡檢司。</span>新建<span class="style7">倚。西有西山，跨南昌、新建、奉新、建昌四縣之境。北有吳城山，臨贛江。東有鄱陽湖，即彭蠡也，俗謂之東鄱湖；其西與宮亭湖相接，謂之西鄱湖。西南有筠水，一名蜀江，自高安縣流入，合於章江。東北有趙家圍、西有烏山、北有吳城、西北有昌邑四巡檢司。</span>豐城<span class="style7">府南，少西。元富州。洪武九年十二月改為豐城縣。南有羅山，富水所出。又有柸山，豐水所出。西南有章江，豐水自南，富水自東南，俱流入焉。又東有雲韶水，自撫州流入，亦入於章江。南有沛源、西南有江滸口二巡檢司。又有河湖巡檢司，廢。又北有港口巡檢司，治大江口，後遷縣東北小江口，廢。</span>進賢<span class="style7">府東南。西南有金山，產金。北有三揚水，又有軍山湖，又北有日月湖，下流俱入於鄱陽湖。東有潤陂、東北有鄔子寨、北有龍山、東南有花園四巡檢司。</span>奉新<span class="style7">府西。西有百丈山，馮水所出，下流入於章江。又西有華林山，華林水出焉。又西北有藥王山，龍溪水出焉。二水合流，注於馮水。西有羅坊巡檢司。又有白沙巡檢司，廢。</span>靖安<span class="style7">府西北。西有毛竹山，接寧州界，雙溪水出焉，下流入於馮水。北有桃源山，桃源水所出，流與雙溪水合。又西北有長溪，源出名山，下流入於修水。</span>武寧<span class="style7">府西北。西有太平山。西北有九宮山。南有修水。</span></p>
<p id="p76"><a class="gg-link" href="#p76" onclick="return changeColor(this);"></a>　　寧州<span class="style7">府西。元分寧縣，為寧州治。</span>洪武初，改縣為寧縣，省州入焉。弘治十六年，升縣為州。<span class="style7">西有幕阜山，修水發源於此，下流入鄱陽湖。又東有鶴源水，源發九宮山，下流合修水。西有杉市巡檢司，後遷於崇鄉北村。南有定江、又有八疊嶺二巡檢司，廢。</span>東南距府三百六十里。</p>
<p id="p77"><a class="gg-link" href="#p77" onclick="return changeColor(this);"></a>瑞州府<span class="style7">元瑞州路，屬江西行省。</span>洪武二年為府。領縣三。東北距布政司二百里。</p>
<p id="p78"><a class="gg-link" href="#p78" onclick="return changeColor(this);"></a>　　高安<span class="style7">倚。北有米山。西北有華林山。又北有蜀江，自上高縣流入，東流匯於南昌之象牙潭而入章江，一名錦水。此別一蜀江，非出岷山之大江也。又南有曲水，亦東入章江。南有陰岡嶺、又有洪城二巡檢司，廢。</span>上高<span class="style7">府西南。南有蒙山，舊產銀鉛。西有天嶺。又西有蜀江，自萬載縣流入，至縣西北凌江口合新昌縣之鹽溪水。又有斜口水，源出蒙山，至縣西亦流入焉。西有離婁橋、又有麻塘二巡檢司。</span>新昌<span class="style7">府西。元新昌州。洪武初，降為縣。西有鹽溪水，一名若耶溪，南流至上高縣入於蜀江。又北有藤江，下流與鹽溪水合。西有黃岡洞、北有大姑嶺二巡檢司。</span></p>
<p id="p79"><a class="gg-link" href="#p79" onclick="return changeColor(this);"></a>九江府<span class="style7">元江州路，屬江西行省。</span>太祖辛丑年為九江府。領縣五。南距布政司三百里。</p>
<p id="p80"><a class="gg-link" href="#p80" onclick="return changeColor(this);"></a>　　德化<span class="style7">倚。南有廬山，亦曰匡廬。東南有鄱陽湖，湖中有大孤山。縣北濱大江，亦曰潯陽江，北岸為湖廣黃梅縣，南岸經湖口、彭澤二縣，而入南直東流縣境。江中有桑落州，與南直宿松縣界。又西有湓浦，自瑞昌縣流入，經城西，注於大江，所謂湓口也。又東南有女兒浦，源出廬山，東北入鄱陽湖。西有城子鎮巡檢司。又東有南湖觜、西有龍開河二巡檢司，後廢。</span>德安<span class="style7">府西南。南有博易山，古文以為敷淺原，博易水出焉，東南流入於鄱陽湖。東北有谷簾水，源出廬山，下流亦入鄱陽湖。</span>瑞昌<span class="style7">府西。西有清湓山，湓水出焉。北有大江，北岸與湖廣廣濟縣分界。</span>湖口<span class="style7">府東。北濱大江。南有上石鐘山。北有下石鐘山。又南有青山，在鄱陽湖中。西南即鄱陽湖，匯章、貢羣川之水，由此入江。南有湖口鎮巡檢司，後遷上石鐘山。西北有茭石磯鎮巡檢司，後遷於黃茅潭。</span>彭澤<span class="style7">府東，少北。濱大江。北有小孤山在江中，江濱有彭浪磯，與小孤對。東北有馬當山，橫枕大江。有馬當鎮巡檢司。西南有峰山、磯鎮二巡檢司。</span></p>
<p id="p81"><a class="gg-link" href="#p81" onclick="return changeColor(this);"></a>南康府<span class="style7">元南康路，屬江西行省。</span>太祖辛丑年八月為西寧府。壬寅年四月改曰南康府。領縣四。南距布政司三百里。</p>
<p id="p82"><a class="gg-link" href="#p82" onclick="return changeColor(this);"></a>　　星子<span class="style7">倚。西北有廬山。北有鞋山，在鄱陽湖中。湖東為宮亭湖，西北為落星湖。又西有谷簾水，下流入鄱陽湖。東有長嶺巡檢司，後遷縣南渚溪鎮，又遷縣東北青山鎮，仍故名。</span>都昌<span class="style7">府東。西南有石壁山，臨章江，東南為鄱陽湖，北有後港河，合諸水入焉。西北有左蠡巡檢司，濱湖。東南有柴棚巡檢司，在湖中。</span>建昌<span class="style7">府西南。元建昌州。洪武初，降為縣。西南有長山，南有修水，自寧州流入，亦謂之西河。東有蘆潭巡檢司。</span>安義<span class="style7">府西南。正德十三年二月析建昌縣安義等五鄉置。東有東陽新涇水，南有龍江水，俱流合於修水。</span></p>
<p id="p83"><a class="gg-link" href="#p83" onclick="return changeColor(this);"></a>饒州府<span class="style7">元饒州路，屬江浙行省。</span>太祖辛丑年八月為鄱陽府，隸江南行省。尋曰饒州府，來隸。領縣七。西南距布政司二百四十里。</p>
<p id="p84"><a class="gg-link" href="#p84" onclick="return changeColor(this);"></a>　　鄱陽<span class="style7">倚。正統元年，淮王府自廣東韶州府遷此。西北有鄱陽山，在鄱陽湖中。湖長三百里，闊四十里，亙南康、饒州、南昌、九江四府之境。南有鄱江，源出南直婺源縣及祁門縣，下流會於城東。又南則廣信上饒江來合焉，環城西北出，復分為二，俱入鄱陽湖，亦名雙港水。又東有東湖，一名督軍湖，流入鄱江。西北有棠陰巡檢司，遷於雙港口。北有石門鎮巡檢司。又東北有大陽埠。西有八字腦。</span>餘干<span class="style7">府南。元饒干州。洪武初，降為縣。西北有康郎山，濱鄱陽湖南涯，因名其水曰康郎湖。又西有族亭湖。又南有餘水，亦曰三餘水。又南有龍窟河，合於餘水，下入鄱江。有康山巡檢司，舊在康郎山上，後遷黃埠。西有瑞虹鎮，在鄱陽湖濱。</span>樂平<span class="style7">府東。元樂平州。洪武初，降為縣。東北有鳳遊山。南有樂安江，即鄱江之上流也。北有八澗鎮巡檢司。南有仙鶴鎮巡檢司，後遷萬年縣之荷溪鎮。</span>浮梁<span class="style7">府東。元浮梁州，洪武初降為縣。南有昌江，南直祁門縣之水俱流匯焉，鄱江之別源也。西北有桃樹鎮巡檢司，後遷縣東北勒上市。西南有景德鎮，宣德初，置御器廠於此。</span>德興<span class="style7">府東。東有銀山，舊產銀。北有銅山，山麓有膽泉，浸鐵可以成銅。西南有建節水，自弋陽縣流入。北有大溪，自南直婺源縣流入。下流俱合於樂安江。東有白沙巡檢司。西南有永泰巡檢司，廢。</span>安仁<span class="style7">府南，少東。南有錦江，亦名安仁港，自貴溪縣流入，西北入餘干境，為龍窟河。又東有白塔河，流合於錦江。南有白塔、東有田南二巡檢司，後廢。</span>萬年<span class="style7">府東南。正德七年以餘干縣之萬春鄉置，析鄱陽、樂平及貴溪三縣地益之。北有萬年山。東有桃源洞，桃源水出焉，經縣西南，下流為餘水。東北有荷溪鎮、北有石頭街二巡檢司，後俱廢。</span></p>
<p id="p85"><a class="gg-link" href="#p85" onclick="return changeColor(this);"></a>廣信府<span class="style7">元信州路，屬江浙行省。</span>太祖庚子年五月為廣信府。領縣七。西北距布政司六百三十里。</p>
<p id="p86"><a class="gg-link" href="#p86" onclick="return changeColor(this);"></a>　　上饒<span class="style7">倚。西北有靈山，舊產水晶。南有丁溪山，產鐵。又南有銅山。北有上饒江，自玉山縣流入，經城北，下流至鄱陽縣合於鄱江。又西有櫧溪，源出靈山，亦曰靈溪，流入上饒江。南有八坊場、東北有鄭家坊二巡檢司。</span>玉山<span class="style7">府東。有三清山。又有懷玉山，玉溪出焉，分二流，東入浙，西為上饒江。東南有柳都寨巡檢司。</span>弋陽<span class="style7">府西。南有軍陽山，舊產銀。東有弋陽江，即上饒江下流也，又有弋溪流合焉。又有葛溪，源出上饒縣靈山，下流入鄱江。又有信義港，自福建邵武流入，合於葛溪。</span>貴溪<span class="style7">府西。西南有象山，又有龍虎山，上清宮在焉。其南為仙嚴。又南有薌溪，亦名貴溪，上流即上饒江也。又有須溪，自福建光澤縣流入，來合焉。南有管界寨巡檢司。西有神前街巡檢司，本神峰寨，在縣北，後遷潭溪，更名。</span>鉛山<span class="style7">府南。元鉛山州，直隸江浙行省，治在八樹嶺之南。洪武初，降為縣，遷於今治。西南有銅寶山，湧泉浸鐵可以為銅。又有鉛山，產鉛銅及青綠。北有鵝湖山。南有分水嶺，與福建崇安縣界，上有分水關巡檢司。又有紫溪嶺，紫溪水出焉。北有上饒江，至汭口，與紫溪、桐木、黃蘗諸水合流，入弋陽縣界，謂之鉛山河口。又東北有石溪，亦流合上饒江。西南有石佛寨巡檢司，後遷善政鄉湖坊街。又西有駐泊巡檢司，治汭口鎮，廢。</span>永豐<span class="style7">府南。東南有平洋山，舊產銀礦。南有永豐溪，源出福建浦城縣界，下流至上饒縣界合玉溪。又東有永平溪，西會杉溪及諸溪谷之水，注於永豐溪。東有柘陽寨巡檢司。又有杉溪寨巡檢司，廢。</span>興安<span class="style7">府西。嘉靖三十九年八月以弋陽縣之橫峰寨置，析上饒、貴溪二縣地益之。縣南有宋溪，源并出靈山，下流入上饒江。東有丫嚴寨巡檢司，後廢。</span></p>
<p id="p87"><a class="gg-link" href="#p87" onclick="return changeColor(this);"></a>建昌府<span class="style7">元建昌路，屬江西行省。</span>太祖壬寅年正月為肇慶府，尋曰建昌府。領縣五。西北距布政司四百里。</p>
<p id="p88"><a class="gg-link" href="#p88" onclick="return changeColor(this);"></a>　　南城<span class="style7">倚。永樂二十二年建荊王府。正統十年遷於湖廣蘄州。成化二十三年建益王府。西南有麻姑山。東有旴江，一名建昌江，自南豐縣流入，下流入金谿縣。東有藍田、北有伏牛二巡檢司。又南有曾潭、北有岳口二巡檢司，廢。又東南有杉關，接福建光澤縣界。</span>南豐<span class="style7">府南，少西。元南豐州，直隸江西行省。洪武初，降為縣，南有軍山。又東南有百丈嶺，與福建建寧縣分界。又有旴水。東南有龍池巡檢司，本黃沙源坪，在縣西南，後遷縣南雙港口，又遷縣東南百丈嶺，又遷刊都，尋又遷於此，更名。又南有太平、北有仙君二巡檢司，廢。</span>新城<span class="style7">府東南。西有福山，黎水出焉，經縣西，下流會於旴江。又東有飛猿嶺，飛猿水出焉，下流至南城縣入於旴江。又有五福港，源出杉關，流與飛猿水合。東南有極高巡檢司，遷水口村，後遷縣南德勝關，又遷縣東洵口，仍故名。西南有同安巡檢司，後遷縣西樟村，尋復。</span>廣昌<span class="style7">府西南。西北有金嶂山。西南有梅嶺。又南有血木嶺，旴水出焉，經城南，流入南豐縣。西南有秀嶺、南有泉鎮二巡檢司。</span>瀘溪<span class="style7">府東南。本南城縣瀘溪巡檢司，萬曆六年十二月改為縣。東有瀘溪，源出福建崇安縣之五鳳山，流至縣，又北入於安仁港。</span></p>
<p id="p89"><a class="gg-link" href="#p89" onclick="return changeColor(this);"></a>撫州府<span class="style7">元撫州路，屬江西行省。</span>太祖壬寅年正月為臨川府，尋曰撫州府。領縣六。北距布政司二百四十里。</p>
<p id="p90"><a class="gg-link" href="#p90" onclick="return changeColor(this);"></a>　　臨川<span class="style7">倚。南有靈谷山。西有銅山，舊產銅。城東有汝水，上源接旴江，自金谿縣流入，東合於章江。又西有臨水，源出崇仁縣，流合汝水。北有溫家圳、南有青泥、西有清遠三巡檢司。又有白竿巡檢司，後廢。</span>崇仁<span class="style7">府西。南有巴山，一名臨川山，臨水出焉，亦曰巴水。又南有華蓋山，西寧水出焉，下流俱合於汝水。又西南有寶唐山，寶唐水出其下，北合縣境諸溪，入於臨水。東有周坊巡檢司。又西北有丁坊、南有河亭二巡檢司，廢。</span>金谿<span class="style7">府東南。東有金窟山，舊產金。又有雲林山，跨撫、信、建昌三府境。又有崖山，接貴溪縣界。南有福水，即旴水下流也，自南城縣流入，北合清江水，又北合石門港水。又北流為苦竹水，又西流為臨川縣之汝水。</span>宜黃<span class="style7">府西南。東有宜黃水，下流入汝。南有止馬寺巡檢司。又有上勝巡檢司，廢。</span>樂安<span class="style7">府西南。西北有大盤山，與新淦、永豐二縣界，寶唐水出焉，下流合於臨水。東有芙蓉山，鰲溪水出焉，下流合於贛水。北有龍義、又有望仙二巡檢司。又西北有南平巡檢司，後廢。</span>東鄉<span class="style7">府東。正德七年八月以臨川縣之孝岡置，析金谿、進賢、餘干、安仁四縣地益之。西南有汝水。東北有橫山、西北有古熂二巡檢司，後廢。</span></p>
<p id="p91"><a class="gg-link" href="#p91" onclick="return changeColor(this);"></a>吉安府<span class="style7">元吉安路，屬江西行省。</span>太祖壬寅年為府。領縣九。東北距布政司五百九十里。</p>
<p id="p92"><a class="gg-link" href="#p92" onclick="return changeColor(this);"></a>　　廬陵<span class="style7">倚。北有螺山，南有神岡山，兩山相望，贛江經其下。又北經城東，又北經虎口石，流入峽江縣，為清江。南有富田、西有井岡、西南有敖城三巡檢司。</span>泰和<span class="style7">府南，少西。元太和州。洪武二年正月改為泰和縣。東有王山，亦名匡山。贛江在城南，自萬安縣流入，經縣西之牛吼石，而東北入廬陵縣界。又南有雲亭江，一名繒水，源出興國縣，北流至珠林口，注於贛江。西有旱禾市、東北有花石潭、東南有三顧山三巡檢司。</span>吉水<span class="style7">府東北。元吉水州。洪武二年正月降為縣。東有東山。北有王嶺。又東北有吉文水，贛水之支流。北有白沙巡檢司，遷縣西北三曲灘上，仍故名。</span>永豐<span class="style7">府東。東有郭山。南有石空嶺，又有恩江，下流入於贛江。東南有層山、南有沙溪、又有表湖三巡檢司。又東北有視田巡檢司，後廢。</span>安福<span class="style7">府西，少北。元安福州。洪武二年正月降為縣。西有盧蕭山，盧水出焉，經城北，東流與王江合，又東合禾水，至廬陵縣神岡山下入於贛江。南有黃茆巡檢司，治黃陂寨，後遷縣西時礱鎮，西有羅塘巡檢司，治洋澤，後遷江背，俱仍故名。</span>龍泉<span class="style7">府西南。東南有錢塘山。西有石含山。南有遂水，東流入於贛江。西北有北鄉巡檢司。西南有禾源巡檢司，後遷縣西左安司，仍故名。西有秀洲巡檢司，本金田，在縣北，後遷治，更名。</span>萬安<span class="style7">府南。東有蕉源山，產鐵。城西有贛江，江之灘三百里，在縣境者十八灘，皇恐為最險。又南有皁口江，自贛縣北注於贛江。有造口巡檢司，在縣西南。又東北有灘頭巡檢司，又東南有西平山巡檢司，廢。</span>永新<span class="style7">府西南。元永新州。洪武二年正月降為縣。東南有義山。西有秋山，一名禾山，禾水出焉，一名永新江，下流至泰和縣入於贛江。東南有上坪寨、西北有栗傳寨、又有禾山寨、又有新安寨四巡檢司。</span>永寧<span class="style7">府西南。北有七溪嶺。西有漿山水，源自湖廣茶陵州界，流經縣南，合於永新縣之禾江。西有升鄉寨巡檢司。西南有礱頭寨巡檢司，尋廢。</span></p>
<p id="p93"><a class="gg-link" href="#p93" onclick="return changeColor(this);"></a>臨江府<span class="style7">元臨江路，屬江西行省。</span>太祖癸卯年為府。領縣四。東北距布政司二百七十里。</p>
<p id="p94"><a class="gg-link" href="#p94" onclick="return changeColor(this);"></a>　　清江<span class="style7">倚。東有閣皁山，亙二百餘里。南有贛江，一名清江，有清江鎮巡檢司。又有袁江，自新喻縣流入，至縣南合焉。西有蕭水，南有淦水，至縣東清江鎮，亦俱合於贛江。西南有太平市巡檢司，廢。</span>新淦<span class="style7">府南。元新淦州。洪武初降為縣。西北有離嶺，淦水出焉。又西有清江。又南有象江，有泥江，俱流入於清江。東有枉山巡檢司，後遷藍橋，尋復。</span>新喻<span class="style7">府西。元新喻州，洪武初，降為縣。西有銅山，舊產銅。北有蒙山。南有渝水，即袁江，潁江水北流入焉。北有水北墟巡檢司。</span>峽江<span class="style7">府南。本新淦縣之峽江巡檢司，嘉靖五年四月改為縣，析新淦縣六鄉地益之。南有玉笥山，又有贛江，亦名峽江，有黃金水流合焉。</span></p>
<p id="p95"><a class="gg-link" href="#p95" onclick="return changeColor(this);"></a>袁州府<span class="style7">元袁州路，屬江西行省。</span>太祖庚子年為府。領縣四。東北距布政司三百九十里。</p>
<p id="p96"><a class="gg-link" href="#p96" onclick="return changeColor(this);"></a>　　宜春<span class="style7">倚。南有蟠龍山，又有仰山。又秀江在城北，源出萍鄉縣，流經府西，亦曰稠江，即袁江之上源也。西有黃圃、南有澗富嶺二巡檢司。</span>分宜<span class="style7">府東。東有鍾山峽。西有昌山峽。秀江經兩峽中，入新喻縣境，為喻水。</span>萍鄉<span class="style7">府西。元萍鄉州，洪武初降為縣。東有羅霄山，羅霄水出焉，分二派。東流者為盧溪水，下流為秀江，入宜春縣界。西流者入湖廣醴陵縣界，合淥水。又西有萍川水，亦曰陽岐水，西流經縣南，下流合淥水。北有安樂鎮、東南有大安里二巡檢司。又西有草市巡檢司，後遷於插嶺關，仍故名。又西有湘東市。東有盧溪鎮。</span>萬載<span class="style7">府北。北有龍江，下流即瑞州府之蜀江。東北有康樂水入焉。西有鐵山界巡檢司。又有高村鎮巡檢司，尋廢。</span></p>
<p id="p97"><a class="gg-link" href="#p97" onclick="return changeColor(this);"></a>贛州府<span class="style7">元贛州路，屬江西行省。</span>太祖乙巳年為府。領縣十二。西北距布政司一千一百八十里。</p>
<p id="p98"><a class="gg-link" href="#p98" onclick="return changeColor(this);"></a>　　贛<span class="style7">倚。南有崆峒山，章、貢二水夾山左右，經城之東西。貢水一名東江，自福建長汀縣流入府界。章水一名西江，自湖廣宜章縣流入府界。至城北，合流為贛江。北有桂源巡檢司，後遷攸鎮。東北有磨刀寨巡檢司，後遷石院鋪。南有長洛巡檢司，後遷縣西黃金鎮。俱仍故名。</span>雩都<span class="style7">府東。東北有高沙寶山。又北有雩山，雩水出焉，合寧都、會昌諸水，繞城而西，至贛縣，合於貢水。東北有平頭寨巡檢司。又有印山、又有青塘二巡檢司，後廢。</span>信豐<span class="style7">府東南。東有桃江，自龍南縣流入，經縣北，為信豐江，下流入於貢水。東南有新田巡檢司。西有桃枝墟，又有黃田、覃塘，又東有新設四巡檢司，後廢。</span>興國<span class="style7">府東北。北有覆笥山。東北有瀲江，西南流，合雩水入貢江。東有衣錦鄉、東北有迴龍寨二巡檢司。</span>會昌<span class="style7">府東，少南。元會昌州，洪武初降為縣。南有四望山，下有羊角水隘。北有湘洪水，即貢水，西北流，會雩水。南有湘鄉寨、北有承鄉鎮二巡檢司。又西有河口巡檢司，後廢。</span>安遠<span class="style7">府南。元屬寧都州，洪武初改屬府。西有安遠水，亦曰廉水，流入會昌縣之貢水。又南有三百坑水，下流入廣東龍川縣。西北有板口巡檢司。</span>寧都<span class="style7">府東北。元寧都州，洪武初降為縣。西北有金精山。北有梅嶺。南有寧都水，與散水、篔簹、曲陽、黃沙、長樂五水合，又東北有虔化水，下流俱入於雩水。又有梅川水，出梅嶺，下流亦經雩都縣入貢水。東南有下河寨巡檢司。</span>瑞金<span class="style7">府東。元屬會昌州，洪武初改屬府。東北有陳石山，綿江出焉，流至縣南入貢水，又西入會昌縣，為湘洪水。西北有瑞林、東北有湖陂二巡檢司。東南有古城鎮，路出福建長汀縣。</span>龍南<span class="style7">府南。元屬寧都州，洪武初改屬府。西南有冬桃山，桃水出焉，東北流會諸水，至縣北宮山下，與渥、濂二水合為三江口，又北流為信豐縣之桃江。有冬桃隘，崇禎初，移定南縣下歷巡檢司駐焉。</span>石城<span class="style7">府東北。元元貞元年十一月屬寧都州，洪武初改屬府。北有牙梳山。東有霸水，西南合虔化水，入貢江。北有捉殺寨巡檢司，後遷縣西赤江市，仍故名。</span>定南<span class="style7">府東南。隆慶三年三月以龍南縣之蓮莆鎮置。析安遠、信豐二縣地益之。西北有程嶺，又南有神仙嶺。東有指揮峰。東北有九洲河，下流會於信豐縣之桃江。東北有下歷巡檢司，後遷高砂蓮塘，又遷龍南縣冬桃隘。</span>長寧<span class="style7">府東南。萬曆四年三月以安遠縣之馬蹄岡置，析會昌縣地益之。東南有頂山，又南有大帽山，俱接閩、廣境。又東有尋鄔水，流入廣東龍川縣界。西北有黃鄉巡檢司。南有新坪巡檢司，本大墩，後更名。北有雙橋、南有丹竹樓二巡檢司，後廢。</span></p>
<p id="p99"><a class="gg-link" href="#p99" onclick="return changeColor(this);"></a>南安府<span class="style7">元南安路，屬江西行省。</span>太祖乙巳年為府。領縣四。東北距布政司一千五百二十里。</p>
<p id="p100"><a class="gg-link" href="#p100" onclick="return changeColor(this);"></a>　　大庾<span class="style7">倚。西南有大庾嶺，五嶺之一，亦名梅嶺，上有關曰梅關。又有章江，亦曰南江，亦曰橫江，下流與貢水合。西有鬱林鎮巡檢司，治晶都村，後遷浮江隘，又遷黃泥港，東北有赤石嶺巡檢司，治峰山里，後遷小溪城，又遷峰山新城，後遷峰山水西村，俱仍故名。又縣南有水南城，與府城隔江對峙，嘉靖四十年築。西北有新田城。又北有鳳凰城，又西有楊梅城，俱嘉靖四十四年築。又東有九所城。亦嘉靖四十四年築。</span>南康<span class="style7">府東北。西北有禽山，禽水出焉，東流至南壄口入於章江。北有羊嶺山。南有芙蓉江，即章江。東北有潭口鎮、北有相安鎮二巡檢司。</span>上猶<span class="style7">府東北。元永清縣，洪武初更名。西有書山，一名太傅山。東有大猶山，猶水出焉，下流至南康縣，入於章江。西有浮龍巡檢司，後遷太傅村，仍故名。</span>崇義<span class="style7">府北。正德十四年三月以上猶縣之崇義里置，析大庾、南康二縣地益之。西南有聶都山。西有桶岡。又有章江，自湖廣宜章縣流入，又有橫水，經縣南，又西南有左溪，下流俱合章江。西北有上保巡檢司，本過步，後遷治，更名。西南有鉛廠巡檢司，本在鉛山，後遷聶都，東南有長龍巡檢司，本治隆平里，後遷縣東北尚德里江頭，俱仍故名。</span></p>
</div>
<!-- end .main --></div>
<!-- end #main --></div>
</div>
</body></html>