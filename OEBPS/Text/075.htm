<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-明史-卷七十五‧志第五十一 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷七十五・志第五十一</h1>　
     <span class="style11">職官四</span>
<hr/>
<p class="style11" id="online_toc_0"><a class="gg-link" href="#online_toc_0" onclick="return changeColor(this);"></a>南京宗人府　吏部　戶部<span class="style3">附總督糧儲</span>　禮部　兵部　刑部　工部　都察院<span class="style3">附提督操江</span>　通政司　大理寺　詹事府　翰林院　國子監　太常寺　光祿寺　太僕寺　鴻臚寺　尚寶司　六科　行人司　欽天監　太醫院　五城兵馬司　應天府<span class="style3">附上元江寧二縣已上南京官</span>　王府長史司　布政司　按察司　各道　行太僕寺　苑馬寺　都轉運鹽使司　鹽課提舉司　市舶提舉司　茶馬司　府　州　縣　儒學　巡檢司　驛　稅課司　倉庫　織染局　河泊所<span class="style3">附閘壩官</span>　批驗所　遞運所　鐵冶所　醫學　陰陽學　僧綱司　道紀司</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>南京宗人府。經歷司，經歷一人。<span class="style7">南京官品秩，俱同北京。</span></p>
<p id="online_toc_2"><a class="gg-link" href="#online_toc_2" onclick="return changeColor(this);"></a>吏部。尚書一人，右侍郎一人。<span class="style7">六部侍郎，至弘治後始專設右。萬曆三年俱革。十一年復設。天啟中，每部增侍郎一人。崇禎間革。</span>其屬，司務廳，司務一人。文選、考功、驗封、稽勳四清吏司，各郎中一人，主事一人。<span class="style7">驗封、稽勳二司主事，後竝革。</span>凡南京官，六年考察，考功掌之，不由北吏部。</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>戶部。尚書一人，右侍郎一人，司務一人，照磨一人。十三司，郎中十三人，員外郎九人，<span class="style7">浙江、江西、湖廣、廣東、廣西、福建、山西、陝西、雲南九司各一人，嘉靖三十七年，革山西、陝西二司員外郎各一人，隆慶中又革廣西、雲南二司員外郎各一人。</span>主事十七人，<span class="style7">山西、廣東、廣西、雲南四司各二人，隆慶三年革廣東司主事一人。</span>所轄，寶鈔提舉司，提舉一人。廣積庫、承運庫、贓罰庫、甲乙丙丁戊五字庫、寶鈔廣惠庫、軍儲倉，各大使一人。長安門倉、東安門倉、西安門倉、北安門倉各副使一人。龍江鹽倉檢校批驗所，大使一人。<span class="style7">隆慶三年，革寶鈔司提舉、軍儲倉大使。</span></p>
<p id="online_toc_4"><a class="gg-link" href="#online_toc_4" onclick="return changeColor(this);"></a>總督糧儲一人。<span class="style7">嘉靖以前，特設都御史。二十六年革，以戶部右侍郎加都御史銜領之。</span></p>
<p id="online_toc_5"><a class="gg-link" href="#online_toc_5" onclick="return changeColor(this);"></a>禮部。尚書一人，右侍郎一人，司務一人。儀制、祠祭、主客、精膳四司，各郎中一人。儀制、祠祭二司，各主事一人。所轄，鑄印局，副使一人。教坊司，右韶舞一人，左右司樂各一人。</p>
<p id="online_toc_6"><a class="gg-link" href="#online_toc_6" onclick="return changeColor(this);"></a>兵部。尚書參贊機務一人，右侍郎一人，司務一人。武選、職方、車駕、武庫四司，郎中四人，員外郎二人，<span class="style7">武選、武庫無員外郎。</span>主事五人。<span class="style7">車駕主事二人。</span>所轄，典牧所，提領一人。<span class="style7">正八品。</span>會同館、大勝關，各大使一人。按參贊機務，自宣德八年黃福始。成化二十三年，始奉敕諭，專以本部尚書參贊機務，同內外守備官操練軍馬，撫卹人民，禁戢盜賊，振舉庶務，故其職視五部為特重云。</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>刑部。尚書一人，右侍郎一人，司務、照磨各一人。十三司郎中十三人，員外郎五人，<span class="style7">惟浙江、江西、河南、陝西、廣東五司設。</span>主事十四人，<span class="style7">廣東司二人。</span>分掌南京諸司，及公、侯、伯、五府、京衞所刑名之事。司獄二人。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>工部。尚書一人，右侍郎一人，司務一人。營繕、虞衡、都水、屯田四司，郎中四人，員外郎二人，<span class="style7">營繕司一人，都水司一人，嘉靖三十七年，革都水員外郎。</span>主事八人。<span class="style7">營繕司三人，屯田司一人，餘各二人。</span>所轄，營繕所，所正、所副、所丞各一人。龍江、清江二提舉司，各提舉一人。<span class="style7">副提舉後革。</span>文思院、寶源局、軍器局、織染所、龍江抽分竹木局、瓦屑壩抽分竹木局，各大使一人。<span class="style7">嘉靖三十七年，革文思院大使。</span></p>
<p id="online_toc_9"><a class="gg-link" href="#online_toc_9" onclick="return changeColor(this);"></a>都察院。右都御史一人，右副都御史一人，右僉都御史一人，司務、經歷、都事、照磨各一人，司獄二人。<span class="style7">嘉靖三十七年，革司獄一人。隆慶四年，革都事。</span>浙江、江西、河南、山東、山西、陝西、四川、雲南、貴州九道，各御史二人。福建、湖廣、廣東、廣西四道，各御史三人。<span class="style7">嘉靖後不全設，恆以一人兼數道。</span>凡刷卷、巡倉、巡江、巡城、屯田、印馬、巡視糧儲、監收糧斛、點閘軍士、管理京營、比驗軍器，皆敘而差之。清軍，則偕兵部、兵科。覈後湖黃冊，則偕戶部、戶科。</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>提督操江一人。<span class="style7">以副僉都御史為之，領上、下江防之事。</span></p>
<p id="online_toc_11"><a class="gg-link" href="#online_toc_11" onclick="return changeColor(this);"></a>通政使司。通政使一人，右通政一人，右參議一人，掌收呈狀，付刑部審理。經歷一人。</p>
<p id="online_toc_12"><a class="gg-link" href="#online_toc_12" onclick="return changeColor(this);"></a>大理寺。卿一人，右寺丞一人，司務一人，左、右寺正各一人，左、右評事各三人。<span class="style7">隆慶三年，革左、右評事各一人。</span></p>
<p id="online_toc_13"><a class="gg-link" href="#online_toc_13" onclick="return changeColor(this);"></a>詹事府。主簿一人。</p>
<p id="online_toc_14"><a class="gg-link" href="#online_toc_14" onclick="return changeColor(this);"></a>翰林院。學士一人，<span class="style7">不常置，以翰林坊局官署職。</span>孔目一人。</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>國子監。祭酒一人，司業一人，監丞一人，典簿一人，博士三人，助教六人，學正五人，學錄二人，典籍一人，掌饌一人。<span class="style7">嘉靖三十七年，革助教二人及掌饌。隆慶四年，革博士一人，學正一人。</span></p>
<p id="online_toc_16"><a class="gg-link" href="#online_toc_16" onclick="return changeColor(this);"></a>太常寺。卿一人，少卿一人，典簿一人，博士一人，協律郎二人，贊禮郎七人，<span class="style7">嘉靖中，革贊禮郎一人。</span>司樂二人。各祠祭署合奉祀八人，祀丞七人。<span class="style7">天、地壇奉祀一、祀丞一。山川壇、耤田奉祀一。祖陵奉祀、祀丞各一。皇陵奉祀、祀丞各二。孝陵、揚王墳、徐王墳各奉祀一，祀丞一。嘉靖後，革天地壇、祖陵、揚王墳三祠祭署祀丞。</span></p>
<p id="online_toc_17"><a class="gg-link" href="#online_toc_17" onclick="return changeColor(this);"></a>光祿寺。卿一人，少卿一人，<span class="style7">隆慶四年革少卿。</span>典簿一人。大官、珍羞、良醞、掌醢四署，各署正一人，署丞一人。<span class="style7">嘉靖中，革良醞、掌醢二署署丞。萬曆中，革珍羞署丞。</span></p>
<p id="online_toc_18"><a class="gg-link" href="#online_toc_18" onclick="return changeColor(this);"></a>太僕寺。卿一人，少卿二人，寺丞二人，<span class="style7">隆慶中，革少卿一人，寺丞一人。</span>主簿一人。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>鴻臚寺。卿一人，主簿一人。司儀、司賓二署，各署丞一人，鳴贊四人，序班九人。</p>
<p id="online_toc_20"><a class="gg-link" href="#online_toc_20" onclick="return changeColor(this);"></a>尚寶司。卿一人。</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>吏、戶、禮、兵、刑、工六科。給事中六人。又戶科給事中一人，管理後湖黃冊。</p>
<p id="online_toc_22"><a class="gg-link" href="#online_toc_22" onclick="return changeColor(this);"></a>行人司。左司副一人。</p>
<p id="online_toc_23"><a class="gg-link" href="#online_toc_23" onclick="return changeColor(this);"></a>欽天監。監正一人，監副一人，主簿一人。五官正一人，五官靈臺郎二人，五官監候一人，五官司曆一人。</p>
<p id="online_toc_24"><a class="gg-link" href="#online_toc_24" onclick="return changeColor(this);"></a>太醫院。院判一人，吏目一人。惠民藥局、生藥庫，各大使一人。</p>
<p id="online_toc_25"><a class="gg-link" href="#online_toc_25" onclick="return changeColor(this);"></a>五城兵馬司。指揮各一人，副指揮各三人，吏目各一人。<span class="style7">萬曆中，革副指揮每城二人。</span></p>
<p id="online_toc_26"><a class="gg-link" href="#online_toc_26" onclick="return changeColor(this);"></a>應天府。府尹一人，府丞一人，治中一人，通判二人，推官一人，經歷、知事、照磨、檢校各一人。儒學教授一人，訓導六人。所轄，上元、江寧二縣，各知縣一人，縣丞一人，主簿二人，典史一人。司獄一人。織染局，大使一人，左、右副使各一人。都稅司、宣課司，<span class="style7">凡四，龍江、江東、聚寶門、太平門。</span>稅課局，<span class="style7">凡二，龍江、龍潭。</span>各大使一人，副使或一人或二人。龍江遞運所，大使、副使各一人。批驗所，大使一人。河泊所，官一人。龍江關、石灰山關，各大使一人，副使四人。洪武三年，改應天府知府為府尹，秩正三品，賜銀印。十三年，始立儒學。</p>
<p id="online_toc_27"><a class="gg-link" href="#online_toc_27" onclick="return changeColor(this);"></a>南京官，自永樂四年成祖往北京，置行部尚書，備行在九卿印以從。是時，皇太子監國，大小庶務悉以委之。惟封爵、大辟、除拜三品以上文武職，則六科都給事中以聞，政本故在南也。十八年，官屬悉移而北，南京六部所存惟禮、刑、工三部，各一侍郎，在南之官加「南京」字於職銜上。仁宗時補設官屬，除「南京」字。正統六年，定制復如永樂時。</p>
<p id="online_toc_28"><a class="gg-link" href="#online_toc_28" onclick="return changeColor(this);"></a>王府長史司。左、右長史各一人。<span class="style7">正五品。</span>其屬，典簿一人，<span class="style7">正九品。</span>所轄，審理所，審理正一人，<span class="style7">正六品。</span>副一人，<span class="style7">正七品。</span>典膳所，典膳正一人，<span class="style7">正八品。</span>副一人，<span class="style7">從八品。</span>奉祠所，奉祠正一人，<span class="style7">正八品。</span>副一人，<span class="style7">從八品。</span>典樂一人，<span class="style7">正九品。</span>典寶所，典寶正一人，<span class="style7">正八品。</span>副一人，<span class="style7">從八品。</span>紀善所，紀善二人，<span class="style7">正八品。</span>良醫所，良醫正一人，<span class="style7">正八品。</span>副一人，<span class="style7">從八品。</span>典儀所，典儀正一人，<span class="style7">正九品。</span>副一人，<span class="style7">從九品。</span>工正所，工正一人，<span class="style7">正八品。</span>副一人，<span class="style7">從八品。以上各所副官，嘉靖四十四年竝革。</span>伴讀四人，<span class="style7">從九品。後止設一人。</span>教授無定員，<span class="style7">從九品。</span>引禮舍人三人，<span class="style7">後革二人。</span>倉大使、副使各一人，庫大使、副使各一人。<span class="style7">倉、庫副使後俱革。</span>郡王府，教授一人，<span class="style7">從九品。</span>典膳一人。<span class="style7">正八品。</span>鎮國將軍教授一人。<span class="style7">從九品。</span></p>
<p id="online_toc_29"><a class="gg-link" href="#online_toc_29" onclick="return changeColor(this);"></a>長史掌王府之政令，輔相規諷以匡王失，率府僚各供乃事，而總其庶務焉。凡請名、請封、請婚、請恩澤，及陳謝、進獻表啟、書疏，長史為王奏上。若王有過，則詰長史。曾經過犯之人，毋得選用是職。審理，掌推按刑獄，禁詰橫暴，無干國紀。典膳，掌祭祀、賓客，王若妃之膳羞。奉祠，掌祭祀樂舞。典寶，掌王寶符牌。紀善，掌諷導禮法，開諭古誼，及國家恩義大節，以詔王善。良醫，掌醫。典儀，掌陳儀式。工正，掌繕造修葺宮邸、廨舍。伴讀掌侍從起居，陳設經史。教授，掌以德義迪王，校勘經籍。凡宗室年十歲以上，入宗學，教授與紀善為之師。引禮，掌接對賓客，贊相威儀。</p>
<p id="online_toc_30"><a class="gg-link" href="#online_toc_30" onclick="return changeColor(this);"></a>洪武三年，置王相府，左、右相各一人，<span class="style7">正二品。</span>左、右傅各一人。<span class="style7">從二品。</span>參軍府，參軍一人，<span class="style7">正五品。</span>錄事二人，<span class="style7">正七品。</span>紀善一人，<span class="style7">正七品。</span>各以其品秩列朝官之次。又置典籤司、諮議官。尋以王府武相皆勳臣，令居文相上，王相府官屬仍與朝官更互除授。是年置王府教授。四年，更定官制。<span class="style7">左、右相，正二品，文武傅，從二品，參軍，從五品，錄事，正七品，審理正，正六品，副，正七品，紀善，正七品，各署典祠正、典寶正、典儀正、典膳正、典服正、工正、醫正，竝正七品，副，竝從七品，牧正，正八品，副，從八品，引禮舍人，省注。</span>九年，改參軍為長史，罷王傅府及典籤司、諮議官，增設伴讀四人，選老成明經慎行之士任之，侍讀四人，收掌文籍，少則缺之。尋改王相府所屬奉祠、典寶、典膳、良醫、工正各所正并紀善俱正八品，副，從八品。十三年，并罷王相府，陞長史司為正五品，置左、右長史各一人，典簿一人，定王府孳牲所、倉庫等官俱為雜職。二十八年，置靖江王府諮議所，諮議、記室、教授各一人。建文中，增置親王賓輔二人，伴讀、伴講、伴書各一人，長史三人。郡王賓友二人，教授一人，記室二人，直史一人，左、右直史各一人，吏目一人，典印、典祠、典禮、典饌、典藥五署官各一人，典儀二人，引禮舍人二人，儀仗司，吏目一人。其賓輔、三伴、賓友、教授進見時，侍坐，稱名而不稱臣，禮如賓師。成祖初，復舊制，改靖江王府諮議所為長史司。萬曆間，周府設宗正一人。<span class="style7">後各府亦漸置。</span>郡王府增設教授一人。又洪武七年，公主府設家令一人，<span class="style7">正七品。</span>司丞一人，<span class="style7">正八品。</span>錄事一人，<span class="style7">正九品。</span>二十三年，改家令司為中使司，以內使為之。</p>
<p id="online_toc_31"><a class="gg-link" href="#online_toc_31" onclick="return changeColor(this);"></a>承宣布政使司。左、右布政使各一人，<span class="style7">從二品。</span>左、右參政，<span class="style7">從三品。</span>左、右參議，無定員。<span class="style7">從四品。參政、參議因事添設，各省不等，詳諸道。</span>經歷司，經歷一人，<span class="style7">從六品。</span>都事一人。<span class="style7">從七品。</span>照磨所，照磨一人，<span class="style7">從八品。</span>檢校一人。<span class="style7">正九品。</span>理問所，理問一人，<span class="style7">從六品。</span>副理問一人，<span class="style7">從七品。</span>提控案牘一人。司獄司，司獄一人，<span class="style7">從九品。</span>庫大使一人，<span class="style7">從九品。</span>副使一人。倉大使一人。<span class="style7">從九品。</span>副使一人。雜造局、軍器局、寶泉局、織染局，各大使一人，<span class="style7">從九品。</span>副使一人。<span class="style7">所轄衙門各省不同，詳見雜職。</span></p>
<p id="online_toc_32"><a class="gg-link" href="#online_toc_32" onclick="return changeColor(this);"></a>布政使掌一省之政，朝廷有德澤、禁令，承流宣播，以下於有司。凡僚屬滿秩，廉其稱職、不稱職，上下其考，報撫、按以達於吏部、都察院。三年，率其府州縣正官朝覲京師，以聽察典。十年，會戶版以登民數、田數。賓興貢合省之士而提調之。宗室、官吏、師生、軍伍，以時班其祿俸、廩糧。祀典神祗，謹其時祀。民鰥寡孤獨者養之，孝弟貞烈者表揚之，水旱疾疫災祲，則請於上蠲振之。凡貢賦役，視府州縣土地人民豐瘠多寡而均其數。凡有大興革及諸政務，會都、按議，經畫定而請於撫、按若總督。其國慶國哀，遣僚貳朝賀弔祭於京師。天子即位，則左布政使親至。參政、參議分守各道，及派管糧儲、屯田、清軍、驛傳、水利、撫民等事，併分司協管京畿。<span class="style7">兩京不設布、按，無參政，參議、副使、僉事，故於旁近布、按分司帶管，詳見各道。</span>經歷、都事，典受發文移，其詳巡按、巡鹽御史文書，用經歷印。照磨、檢校典勘理卷宗。理問典刑名。</p>
<p id="online_toc_33"><a class="gg-link" href="#online_toc_33" onclick="return changeColor(this);"></a>初，太祖下集慶，自領江南行中書省。戊戌，置中書分省於婺州。後每畧定地方，即置行省，其官自平章政事以下，大畧與中書省同。設行省平章政事，<span class="style7">從一品。</span>左、右丞，<span class="style7">正二品。</span>參知政事，<span class="style7">從二品。</span>左、右司，郎中，<span class="style7">從五品。</span>員外郎，<span class="style7">從六品。</span>都事、檢校，<span class="style7">從七品。</span>照磨、管勾。<span class="style7">從八品。</span>理問所，正理問，<span class="style7">正四品。</span>副理問，<span class="style7">正五品。</span>知事，<span class="style7">從八品。</span>尋改知事為提控案牘。<span class="style7">省注。</span></p>
<p id="online_toc_34"><a class="gg-link" href="#online_toc_34" onclick="return changeColor(this);"></a>洪武九年，改浙江、江西、福建、北平、廣西、四川、山東、廣東、河南、陝西、湖廣、山西諸行省俱為承宣布政使司，罷行省平章政事，左、右丞等官，改參知政事為布政使，秩正二品，左、右參政，從二品，改左、右司為經歷司。十三年改布政使，正三品，參政，從三品。十四年，增置左、右參議，正四品。尋增設左、右布政使各一人。十五年，置雲南布政司。二十二年，定秩從二品。建文中，陞正二品，裁一人。成祖復舊制。永樂元年以北平布政司為北京。五年，置交阯布政司。十一年，置貴州布政司。<span class="style7">止設使一人，餘官如各布政司。</span>宣德三年，罷交阯布政司，除兩京外，定為十三布政司。初置藩司，與六部均重。布政使入為尚書、侍郎，副都御史每出為布政使。宣德、正統間猶然，自後無之。</p>
<p id="online_toc_35"><a class="gg-link" href="#online_toc_35" onclick="return changeColor(this);"></a>提刑按察使司。按察使一人，<span class="style7">正三品。</span>副使，<span class="style7">正四品。</span>僉事無定員。<span class="style7">正五品。詳見諸道。</span>經歷司，經歷一人，<span class="style7">正七品。</span>知事一人。<span class="style7">正八品。</span>照磨所，照磨一人，<span class="style7">正九品。</span>檢校一人。<span class="style7">從九品。</span>司獄司，司獄一人，<span class="style7">從九品。</span></p>
<p id="online_toc_36"><a class="gg-link" href="#online_toc_36" onclick="return changeColor(this);"></a>按察使，掌一省刑名按劾之事。糾官邪，戢奸暴，平獄訟，雪冤抑，以振揚風紀，而澄清其吏治。大者暨都、布二司會議，告撫、按，以聽於部、院。凡朝覲慶弔之禮，具如布政司。副使、僉事，分道巡察，其兵備、提學、撫民、巡海、清軍、驛傳、水利、屯田、招練、監軍，各專事置，併分員巡備京畿。</p>
<p id="online_toc_37"><a class="gg-link" href="#online_toc_37" onclick="return changeColor(this);"></a>明初，置提刑按察司。吳元年，置各道按察司，設按察使，正三品，副使，正四品，僉事，正五品。十三年，改使秩正四品，尋罷。十四年復置，并置各道按察分司。十五年，又置天下府州縣按察分司。以儒士王存中等五百三十一人為試僉事，人按二縣。凡官吏賢否、軍民利病，皆得廉問糾舉。十六年，盡罷試僉事，改按察使為從三品，副使二人，從四品，僉事從五品，多寡從其分道之數。二十二年，復定按察使為正三品。二十九年，改置按察分司為四十一道。<span class="style7">直隸六：曰淮西道，曰淮東道，曰蘇松道，曰建安徽寧道，曰常鎮道，曰京畿道。浙江二：曰浙東道，曰浙西道，四川三：曰川東道，曰川西道，曰黔南道。山東三：曰濟南道、曰海右道，曰遼海東寧道。河南二：曰河南道，曰河北道。北平二：曰燕南道，曰燕北道。陝西五：曰關內道，曰關南道，曰河西道，曰隴右道，曰西寧道。山西三：曰冀寧道，曰冀北道，曰河東道。江西三：曰嶺北道，曰兩江道，曰湖東道，廣東三：曰嶺南道，曰海南道，曰海北道。廣西三：曰桂林蒼梧道，曰左江道，曰右江道。福建二：曰建寧道，曰福寧道。湖廣四：曰武昌道，曰荊南道，曰湖南道，曰湖北道。</span>三十年，始置雲南按察司。<span class="style7">先是，命布政司兼理。</span>建文時，改為十三道肅政按察司。成祖初，復舊。永樂五年，置交阯按察司，又增設各按察司僉事。<span class="style7">因督軍衞屯糧，增浙江、江西、廣東、廣西、湖廣、河南、雲南、四川各一人，陝西、福建、山東、山西各二人。此增設監司之始。</span>十二年，置貴州按察司。宣德五年革交阯按察司。<span class="style7">除兩京不設，共十三按察司。</span>正統三年，增設理倉副使、僉事，又設僉事與布政司參議各一員於甘肅，監收倉糧。八年，增設僉事，專理屯田。景泰二年，增巡河僉事。自後，各省因事添設，或置或罷，不可勝紀。今總布、按二司所分諸道詳左。</p>
<p id="online_toc_38"><a class="gg-link" href="#online_toc_38" onclick="return changeColor(this);"></a>布政司參政、參議分司諸道。督糧道，<span class="style7">十三布政司各一員，俱駐省城。</span>督冊道，<span class="style7">江西、陝西等間設。</span>分守道：浙江杭嘉湖道，寧紹台道，金衢嚴道，溫處道。<span class="style7">俱駐省。</span>江西南瑞道，<span class="style7">駐省。</span>湖東道，<span class="style7">駐廣信。</span>湖西道，<span class="style7">駐臨江。</span>饒南九江道，<span class="style7">駐九江。</span>贛南道。<span class="style7">駐南安。</span>山東濟南道，東兗道，海右道。<span class="style7">俱駐省。</span>山西冀寧道，<span class="style7">駐省。</span>河東道，<span class="style7">駐蒲州。</span>冀北道，<span class="style7">駐大同。</span>冀南道。<span class="style7">駐汾州。</span>陝西關內道，<span class="style7">駐省。</span>關西道，<span class="style7">駐鳳翔。</span>西寧道，<span class="style7">駐涼州。</span>關南道，<span class="style7">駐興安。</span>河西道，<span class="style7">駐慶陽。</span>隴右道。<span class="style7">駐鞏昌。</span>河南大梁道，<span class="style7">駐省。</span>河南道，<span class="style7">駐河南。</span>汝南道，<span class="style7">駐南陽。</span>河北道。<span class="style7">駐懷慶。</span>湖廣武昌道，下荊南道，<span class="style7">駐鄖陽。</span>上荊南道，<span class="style7">兼兵備，駐澧州。</span>荊西道，<span class="style7">兼兵備，駐安陸。</span>上湖南道，下湖南道，上江防道，<span class="style7">或駐荊州、岳州。</span>下江防道。福建興泉道，<span class="style7">駐泉州。</span>福寧道，<span class="style7">駐興化。</span>漳南道，<span class="style7">駐漳州。</span>建南道，<span class="style7">駐延平。</span>汀漳道。<span class="style7">駐上杭縣。</span>廣東嶺東道，<span class="style7">駐潮州。</span>嶺西道，<span class="style7">駐高州。</span>羅定道，<span class="style7">兼兵備，駐羅定州。</span>嶺北道，嶺南道。<span class="style7">駐南雄。</span>四川川西道，川北道，<span class="style7">駐保寧。</span>上下川東道，<span class="style7">駐涪州。</span>上川南道，<span class="style7">雅州、嘉定二署。</span>下川南道，<span class="style7">敘州、瀘州二署。</span>廣西桂平道，<span class="style7">駐省。</span>蒼梧道，<span class="style7">駐梧州。</span>左江道，<span class="style7">駐潯州。</span>右江道，<span class="style7">駐柳州。</span>貴州安平道，貴寧道，<span class="style7">駐省。</span>新鎮道，<span class="style7">駐平越。</span>思仁道，<span class="style7">駐思南。</span>雲南臨安道，騰衝道，瀾滄道。<span class="style7">以上或參政，或參議。</span></p>
<p id="online_toc_39"><a class="gg-link" href="#online_toc_39" onclick="return changeColor(this);"></a>按察司副使、僉事分司諸道。提督學道，清軍道，驛傳道，<span class="style7">十三布政司俱各一員，惟湖廣提學二員，浙江、山西、陝西、福建、廣西、貴州清軍兼驛傳，江西右布政使清軍。</span></p>
<p id="online_toc_40"><a class="gg-link" href="#online_toc_40" onclick="return changeColor(this);"></a>分巡道：浙江杭嚴道，寧紹道，嘉湖道，金衢道。江西饒南九江道，<span class="style7">駐饒州。</span>湖西道，<span class="style7">駐吉安。</span>南昌道，湖東道，嶺北道。山東兗州道，<span class="style7">駐沂州。</span>濟寧道，青州海防道，濟南道，<span class="style7">移德州。</span>海右道，<span class="style7">駐省。</span>海道，<span class="style7">駐萊州。</span>登萊道，遼海道。山西冀寧道，冀南道，<span class="style7">駐潞安。</span>鴈門道。陝西關內道，<span class="style7">駐邠州。</span>關西道。<span class="style7">駐平涼。</span>隴右道，<span class="style7">駐秦州。</span>河西道，<span class="style7">駐鄜州。</span>西寧道。河南大梁道，汝南道，<span class="style7">駐信陽州。</span>河南道，<span class="style7">駐汝州。</span>河北道。<span class="style7">駐磁州。</span>湖廣武昌道，荊西道，<span class="style7">駐河陽。</span>上荊南道，下荊南道，湖北道，上湖南道，下湖南道，沅靖道。福建巡海道，<span class="style7">兼理糧儲。</span>福寧道，興泉道，<span class="style7">駐泉州。</span>建南道，<span class="style7">駐建寧。</span>武平道，漳南道，<span class="style7">駐上杭縣。</span>建寧道，海道，<span class="style7">駐漳州。</span>汀漳道。廣東嶺東道，<span class="style7">駐惠州。</span>嶺西道，<span class="style7">駐肇慶。</span>嶺南道，<span class="style7">駐省。</span>海北道，<span class="style7">駐雷州。</span>海南道。<span class="style7">駐瓊州。</span>四川上東道，<span class="style7">駐重慶。</span>下東道，<span class="style7">駐達州。</span>川西道，川北道，<span class="style7">駐保寧。</span>下川南道，上川南道。廣西府江兵巡道。<span class="style7">駐平樂。</span>桂林兵巡道，<span class="style7">駐省。</span>蒼梧兵巡道，<span class="style7">駐梧州，移鬱林州。</span>左江兵巡道，<span class="style7">駐南寧。</span>右江兵巡道，<span class="style7">駐賓州。上五道俱兼兵備。</span>貴州貴寧道，思石道，<span class="style7">駐銅仁。</span>都清道。<span class="style7">兼兵備，駐都勻。</span>雲南安普道，臨沅道，洱海道，金滄道。</p>
<p id="online_toc_41"><a class="gg-link" href="#online_toc_41" onclick="return changeColor(this);"></a>整飭兵備道：浙江寧紹道，嘉興道，溫處道，台海道。江西南瑞道，廣建道，<span class="style7">駐建昌。</span>山東臨清道，武德道，<span class="style7">駐武定州。</span>曹濮道，<span class="style7">駐曹州。</span>沂州道，遼東道。山西鴈北道，<span class="style7">駐代州。</span>大同道，<span class="style7">二員，一駐大同，一駐朔州。</span>陽和道，潞安道，岢嵐道。陝西肅州道，固原道，臨洮道，<span class="style7">駐蘭州。</span>洮岷道，<span class="style7">駐岷州。</span>靖遠道，榆林中路道，榆林東路道，<span class="style7">駐神木縣。</span>寧夏河西道，<span class="style7">駐寧夏。</span>寧夏河東兵糧道，<span class="style7">駐花馬池。</span>莊浪道，漢羌道，潼關道。湖廣辰沅道。河南睢東道。福建兵備道，巡海道。廣東南韶道，南雄道。四川松潘道，威茂道，建昌道，重夔道，安綿道，敘瀘道。廣西，分巡兼兵備。<span class="style7">五道俱見分巡。</span>貴州威清道，<span class="style7">駐安順。</span>畢節道。雲南曲靖道。</p>
<p id="online_toc_42"><a class="gg-link" href="#online_toc_42" onclick="return changeColor(this);"></a>其外又有協堂道，<span class="style7">副使，河南、浙江間設。</span>水利道，<span class="style7">浙江。</span>屯田道，<span class="style7">江西、河南、四川三省屯田兼驛傳。</span>管河道，<span class="style7">河南。</span>鹽法道，撫治道，<span class="style7">陝西撫治商洛道，湖廣又有撫民、撫苗道。</span>監軍道，<span class="style7">因事不常設。</span>招練道。<span class="style7">山東間設。</span>其北直隸之道寄銜於山東者，則為密雲道，大名道，天津道，霸州道；寄銜於山西者，則為易州道，口北道，昌平道，井陘道，薊州、永平等道。南直隸之道寄銜於山東者，太倉道，潁州道，徐州道；寄銜浙江、江西、湖廣者，蘇松道，漕儲道，常鎮道，廬鳳道，徽寧池太道，淮揚道。</p>
<p id="online_toc_43"><a class="gg-link" href="#online_toc_43" onclick="return changeColor(this);"></a>按明初制，恐守令貪鄙不法，故於直隸府州縣設巡按御史，各布政司所屬設試僉事。已罷試僉事，改按察分司四十一道，此分巡之始也。分守起於永樂間，每令方面官巡視民瘼。後遂定右參政、右參議分守各屬府州縣。兵道之設，倣自洪熙間，以武臣踈於文墨，遣參政副使沈固、劉紹等往各總兵處整理文書，商榷機密，未嘗身領軍務也。至弘治中，本兵馬文升慮武職不修，議增副僉一員敕之。自是兵備之員盈天下。兩京不設布、按二司，故督學以御史。後置守、巡諸員無所屬，則寄銜於鄰近省布、按司官。</p>
<p id="online_toc_44"><a class="gg-link" href="#online_toc_44" onclick="return changeColor(this);"></a>行太僕寺。卿一人，<span class="style7">從三品。</span>少卿一人，<span class="style7">正四品。</span>寺丞無定員，<span class="style7">正六品。</span>其屬，主簿一人，<span class="style7">從七品。</span>掌各邊衞所營堡之馬政，以聽於兵部。凡騎操馬匹印烙、俵散、課掌、孳牧，以時督察之。歲春秋，閱視其增耗、齒色，三歲一稽比，布、按二司不得與。有瘠損，則聽兵部參罰。苑馬寺亦如之。洪武三十年，置行太僕寺於山西、北平、陝西、甘肅、遼東。山西、北平、陝西，每寺設少卿一人，丞三人；甘肅、遼東，每寺設少卿、丞各一人，擇致仕指揮、千百戶為之。永樂四年，許令寺官按治所轄衞所鎮撫首領官吏。十八年，以北京行太僕寺為太僕寺。宣德七年，發雜犯死罪應充軍者，於陝西行太僕寺養馬。弘治十年，簡推素有才望者補本寺官，視太僕寺官陞擢。嘉靖三年，從御史陳講請，增設陝西、甘肅二寺各少卿一員，分管延綏、寧夏。二十九年，令寺官遇聖節，輪年齎進表文。</p>
<p id="online_toc_45"><a class="gg-link" href="#online_toc_45" onclick="return changeColor(this);"></a>苑馬寺。卿一人，<span class="style7">從三品。</span>少卿一人，<span class="style7">正四品。</span>寺丞無定員，<span class="style7">正六品。</span>其屬，主簿一人，<span class="style7">從七品。</span>各牧監，監正一人，<span class="style7">正九品。</span>監副一人，<span class="style7">從九品。</span>錄事一人。各苑，圉長一人。<span class="style7">從九品。</span>掌六監二十四苑之馬政，而聽於兵部。凡苑，視廣狹為三等：上苑牧馬萬匹，中苑七千，下苑四千。凡牧地，曰草場，曰荒地，曰熟地，嚴禁令而封表之。凡牧人，曰恩軍，曰隊軍，曰改編之軍，曰充發之軍，曰召募之軍，曰抽選之軍，皆籍而食之。凡馬駒，歲籍其監苑之數，上於兵部，以聽考課。監正、副掌監苑之牧事，圉長帥羣長而阜蕃馬。永樂四年，置苑馬寺凡四：北直隸、遼東、平涼、甘肅。五年，增設北直隸苑馬寺六監二十四苑。<span class="style7">順義、長春、咸和、馴良四苑，隸清河監。水州、隆萃、大牧、遂寧，隸金臺監。汧池、鹿鳴、龍河、長興，隸涿鹿監。遼陽、龍山、萬安、蕃昌，隸盧龍監。清流、廣蕃、龍泉、松林，隸香山監。河陽、崇義、興寧、永成，隸通州監。</span>六年增甘肅、平涼二寺監。<span class="style7">每寺各六監二十四苑。</span>十八年，革北京苑馬寺，并入太僕。正統四年，革甘肅苑馬寺，改牧恩軍於黑水口，隸長樂監。弘治二年革平涼寺丞一員。十七年，都御史楊一清奏請行太僕、苑馬二寺員缺，簡選才望參政、副使補陞卿，參議、僉事補陞少卿，以振馬政。十八年又請添設寺員。嘉靖三十二年，以遼東寺卿張思兼轄金、復、蓋州三衞軍民。四十二年，又命帶理兵備事。</p>
<p id="online_toc_46"><a class="gg-link" href="#online_toc_46" onclick="return changeColor(this);"></a>都轉運鹽使司。都轉運使一人，<span class="style7">從三品。</span>同知一人，<span class="style7">從四品。</span>副使一人，<span class="style7">從五品。</span>判官無定員。<span class="style7">從六品。</span>其屬，經歷司，經歷一人，<span class="style7">從七品。</span>知事一人，<span class="style7">從八品。</span>庫大使、副使各一人。所轄，各場鹽課司大使、副使，各鹽倉大使、副使，各批驗所大使、副使，竝一人。<span class="style7">俱未入流。</span>都轉運使掌鹽監之事。同知、副判分司之。都轉運鹽使司凡六：曰兩淮，曰兩浙，曰長蘆，曰河東，曰山東，曰福建。分司十四：泰州、淮安、通州隸兩淮，嘉興、松江、寧紹、溫台隸兩浙，滄州、青州隸長蘆，膠萊、濱樂隸山東，解鹽東場、西場、中場隸河東。分副使若副判涖之，督各場倉鹽課司，以總於都轉運使，共奉巡鹽御史或鹽法道臣之政令。<span class="style7">福建、山東無巡鹽御史，餘詳食貨志鹽法中。</span></p>
<p id="online_toc_47"><a class="gg-link" href="#online_toc_47" onclick="return changeColor(this);"></a>鹽課提舉司。提舉一人，<span class="style7">從五品。</span>同提舉一人，<span class="style7">從六品。</span>副提舉無定員。<span class="style7">從七品。</span>其屬，吏目一人，<span class="style7">從九品。</span>庫大使、副使一人。所轄，各鹽倉大使、副使，各場、各井鹽課司大使、副使，竝一人。提舉司凡七：曰四川，曰廣東海北，<span class="style7">廉州。</span>曰黑鹽井，<span class="style7">楚雄。</span>曰白鹽井，<span class="style7">姚安。</span>曰安寧，曰五井，<span class="style7">大理。</span>曰察罕腦兒。又有遼東煎鹽提舉司。<span class="style7">提舉，正七品，同提舉，正八品，副提舉，正九品。</span>其職掌皆如都轉運司。明初，置都轉運司於兩淮。吳元年，置兩浙都轉運司於杭州，定都轉運使秩<span class="style7">正三品，。</span>設同知，<span class="style7">正四品。</span>副使，<span class="style7">正五品。</span>運判，<span class="style7">正六品。</span>經歷，<span class="style7">正七品。</span>知事，<span class="style7">正八品。</span>照磨、綱官，<span class="style7">正九品。</span>鹽場設司令，<span class="style7">從七品。</span>司丞，<span class="style7">從八品。</span>百夫長。<span class="style7">省注。</span>洪武二年置長蘆、河東二都轉運司，及廣東海北鹽課提舉司，尋又置山東、福建二都轉運司。三年，又於陝西察罕腦兒之地置鹽課提舉司，後漸增置各處。建文中，改廣東提舉為都轉運司。永樂初復故。十四年，初命御史巡鹽。景泰三年，罷長蘆、兩淮巡鹽御史，命撫、按官兼理。已復遣御史，其無御史者，分按察司理之。又洪武中，於四川置茶鹽都轉運司，<span class="style7">洪武五年置，設官如都轉運鹽使司。十年罷。</span>納溪、白渡二鹽馬司，<span class="style7">洪武五年置，以常選官為司令，內使為司丞。十三年罷，尋復置。十五年，改設大使、副使各一人。</span>後竝革。又有順龍鹽馬司，亦革。</p>
<p id="online_toc_48"><a class="gg-link" href="#online_toc_48" onclick="return changeColor(this);"></a>市舶提舉司。提舉一人，<span class="style7">從五品。</span>副提舉二人。<span class="style7">從六品。</span>其屬，吏目一人。<span class="style7">從九品。</span>掌海外諸蕃朝貢市易之事，辨其使人表文勘合之真偽，禁通番，征私貨，平交易，閑其出入而慎館穀之。吳元年，置市舶提舉司。洪武三年，罷太倉、黃渡市舶司。七年，罷福建之泉州、浙江之明州、廣東之廣州三市舶司。永樂元年復置，設官如洪武初制，尋命內臣提督之。嘉靖元年，給事中夏言奏倭禍起於市舶，遂革福建、浙江二市舶司，惟存廣東市舶司。</p>
<p id="online_toc_49"><a class="gg-link" href="#online_toc_49" onclick="return changeColor(this);"></a>茶馬司。大使一人，<span class="style7">正九品。</span>副使一人，<span class="style7">從九品。</span>掌市馬之事。洪武中，置洮州、秦州、河州三茶馬司，設司令、司丞。十五年改設大使、副使各一人，尋罷洮州茶馬司，以河州茶馬司兼領之。三十年，改秦州茶馬司為西寧茶馬司。又洪武中，置四川永寧茶馬司，後革，復置雅州碉門茶馬司。又於廣西置慶遠裕民司，<span class="style7">洪武七年置，設大使一人，從八品，副使一人，正九品。</span>市八番溪洞之馬，後亦革。</p>
<p id="online_toc_50"><a class="gg-link" href="#online_toc_50" onclick="return changeColor(this);"></a>府。知府一人，<span class="style7">正四品。</span>同知，<span class="style7">正五品。</span>通判無定員，<span class="style7">正六品。</span>推官一人。<span class="style7">正七品。</span>其屬，經歷司經歷一人，<span class="style7">正八品。</span>知事一人。<span class="style7">正九品。</span>照磨所，照磨一人，<span class="style7">從九品。</span>檢校一人。司獄司，司獄一人。<span class="style7">所轄別見。</span></p>
<p id="online_toc_51"><a class="gg-link" href="#online_toc_51" onclick="return changeColor(this);"></a>知府，掌一府之政，宣風化，平獄訟，均賦役，以教養百姓。每三歲，察屬吏之賢否，上下其考，以達於省，上吏部。凡朝賀、弔祭，視布政使司，直隸府得專達。凡詔赦、例令、勘劄至，謹受之，下所屬奉行。所屬之政，皆受約束於府，劑量輕重而令之，大者白於撫、按、布、按，議允乃行。凡賓興科貢，提調學校，修明祀典之事，咸掌之。若籍帳、軍匠、驛遞、馬牧、盜賊、倉庫、河渠、溝防、道路之事，雖有專官，皆總領而稽覈之。同知、通判分掌清軍、巡捕、管糧、治農、水利、屯田、牧馬等事。無常職，<span class="style7">各府所掌不同，如延安、延綏同知又兼牧民，餘不盡載。</span>無定員。<span class="style7">邊府同知有增至六、七員者。</span>推官理刑名，贊計典。<span class="style7">各府推官，洪武三年始設。</span>經歷、照磨、檢校受發上下文移，磨勘六房宗卷。明初，改諸路為府。洪武六年，分天下府三等：糧二十萬石以上為上府，知府秩從三品；二十萬石以下為中府，知府正四品；十萬石以下為下府，知府，從四品。已，竝為正四品。七年，減北方府州縣官三百八人。十三年，選國子學生二十四人為府州縣官。六月罷各府照磨。二十七年復置。自宣德三年棄交阯布政司，計天下府凡一百五十有九。</p>
<p id="online_toc_52"><a class="gg-link" href="#online_toc_52" onclick="return changeColor(this);"></a>州。知州一人，<span class="style7">從五品。</span>同知，<span class="style7">從六品。</span>判官無定員，<span class="style7">從七品。</span><span class="style7">里不及三十而無屬縣，裁同知、判官。有屬縣，裁同知。</span>其屬，吏目一人，<span class="style7">從九品。所轄別見。</span>知州掌一州之政。凡州二：有屬州，有直隸州。屬州視縣，直隸州視府，而品秩則同。同知、判官，俱視其事州之繁簡，以供厥職。計天下州凡二百三十有四。</p>
<p id="online_toc_53"><a class="gg-link" href="#online_toc_53" onclick="return changeColor(this);"></a>縣。知縣一人，<span class="style7">正七品。</span>縣丞一人，<span class="style7">正八品。</span>主簿一人，<span class="style7">正九品。</span>其屬，典史一人。<span class="style7">所轄別見。</span>知縣，掌一縣之政。凡賦役，歲會實征，十年造黃冊，以丁產為差。賦有金穀、布帛及諸貨物之賦，役有力役、雇役、借債不時之役，皆視天時休咎，地利豐耗，人力貧富，調劑而均節之。歲歉則請於府若省蠲減之。凡養老、祀神、貢士、讀法、表善良、恤窮乏、稽保甲、嚴緝捕、聽獄訟，皆躬親厥職而勤慎焉。若山海澤藪之產，足以資國用者，則按籍而致貢。縣丞、主簿分掌糧馬、巡捕之事。典史典文移出納。如無縣丞，或無主簿，則分領丞簿職。<span class="style7">縣丞、主簿，添革不一。若編戶不及二十里者竝裁。</span>吳元年，定縣三等：糧十萬石以下為上縣，知縣從六品；六萬石以下為中縣，知縣正七品；三萬石以下為下縣，知縣從七品。已，竝為正七品。凡新授郡縣官，給道里費。洪武元年，徵天下賢才為府州縣職，敕命厚賜，以勵其廉恥，又敕諭之至於再。三十七年，定府州縣條例八事，頒示天下，永為遵守。是時，天下府州縣官廉能正直者，必遣行人齎敕往勞，增秩賜金。仁、宣之際猶然，英、憲而下日罕。自後益重內輕外，此風絕矣。計天下縣凡一千一百七十有一。</p>
<p id="online_toc_54"><a class="gg-link" href="#online_toc_54" onclick="return changeColor(this);"></a>儒學。府，教授一人，<span class="style7">從九品。</span>訓導四人。州，學正一人，訓導三人。縣，教諭一人，訓導二人。教授、學正、教諭，掌教誨所屬生員，訓導佐之。凡生員廩膳、增廣，府學四十人，州學三十人，縣學二十人，附學生無定數。儒學官月課士子之藝業而獎勵之。凡學政遵臥碑，咸聽於提學憲臣提調，府聽於府，州聽於州，縣聽於縣。其殿最視鄉舉之有無多寡。明初，置儒學提舉司。洪武二年，詔天下府州縣皆立學。十三年，改各州學正為未入流。<span class="style7">先是從九品。</span>二十四年，定儒學訓導位雜職上。三十一年詔天下學官改授旁郡州縣。正統元年始設提督學校官，又有都司儒學，<span class="style7">洪武十七年置，遼東始。</span>行都司儒學，<span class="style7">洪武二十三年置，北平始。</span>衞儒學，<span class="style7">洪武十七年置，岷州衞，二十三年置，大寧等衞始。</span>以教武臣子弟。俱設教授一人，訓導二人。河東又設都轉運司儒學，制如府。其後宣慰、安撫等土官，俱設儒學。</p>
<p id="online_toc_55"><a class="gg-link" href="#online_toc_55" onclick="return changeColor(this);"></a>巡檢司。巡檢、副巡檢，<span class="style7">俱從九品。</span>主緝捕盜賊，盤詰奸偽。凡在外各府州縣關津要害處俱設，俾率徭役弓兵警備不虞。初，洪武二年，以廣西地接猺、獞，始於關隘衝要之處設巡檢司，以警奸盜，後遂增置各處。十三年二月，特賜敕諭之，尋改為雜職。</p>
<p id="online_toc_56"><a class="gg-link" href="#online_toc_56" onclick="return changeColor(this);"></a>驛。驛丞典郵傳迎送之事。凡舟車、夫馬、廩糗、庖饌、裯帳，視使客之品秩，僕夫之多寡，而謹供應之。支直於府若州縣，而籍其出入。<span class="style7">巡檢、驛丞，各府州縣有無多寡不同。</span></p>
<p id="online_toc_57"><a class="gg-link" href="#online_toc_57" onclick="return changeColor(this);"></a>稅課司。<span class="style7">府曰司，縣曰局。</span>大使一人，<span class="style7">從九品。</span>典稅事。凡商賈、儈屠、雜市，皆有常征，以時榷而輸其直於府若縣。凡民間貿田宅，必操契券請印，乃得收戶，則征其直百之三。明初，改在京官店為宣課司，府州縣官店為通課司，後改通課司為稅課司、局。</p>
<p id="online_toc_58"><a class="gg-link" href="#online_toc_58" onclick="return changeColor(this);"></a>倉。大使一人，府<span class="style7">從九品，州縣未入流。</span>副使一人，庫大使一人。<span class="style7">州縣設。</span>織染雜造局。大使一人，<span class="style7">從九品，州織染局未入流。</span>副使一人。</p>
<p id="online_toc_59"><a class="gg-link" href="#online_toc_59" onclick="return changeColor(this);"></a>河泊所官，掌收魚稅；閘官、壩官，掌啟閉蓄洩。洪武十五年，定天下河泊所凡二百五十二。歲課糧五千石以上至萬石者，設官三人；千石以上設二人；三百石以上設一人。</p>
<p id="online_toc_60"><a class="gg-link" href="#online_toc_60" onclick="return changeColor(this);"></a>批驗所。大使一人，副使一人，掌驗茶鹽引。</p>
<p id="online_toc_61"><a class="gg-link" href="#online_toc_61" onclick="return changeColor(this);"></a>遞運所。大使一人，副使一人，掌運遞糧物。洪武九年始置。先是，在外多以衞所戍守軍士傳送軍囚，太祖以其有妨練習守禦，乃命兵部增置各處遞運所，以便遞送。設大使、副使各一人，驗夫多寡，設百夫長以領之。<span class="style7">後汰副使，革百夫長。</span></p>
<p id="online_toc_62"><a class="gg-link" href="#online_toc_62" onclick="return changeColor(this);"></a>鐵冶所。大使一人，副使一人。洪武七年初置。凡十三所，每所置大使、副使各一人。<span class="style7">初，大使，正八品，副使，正九品，後俱為未入流。</span></p>
<p id="online_toc_63"><a class="gg-link" href="#online_toc_63" onclick="return changeColor(this);"></a>醫學。府，正科一人。<span class="style7">從九品。</span>州，典科一人。縣，訓科一人。洪武十七年置，設官不給祿。</p>
<p id="online_toc_64"><a class="gg-link" href="#online_toc_64" onclick="return changeColor(this);"></a>陰陽學。府，正術一人。<span class="style7">從九品。</span>州，典術一人。縣，訓術一人。亦洪武十七年置，設官不給祿。</p>
<p id="online_toc_65"><a class="gg-link" href="#online_toc_65" onclick="return changeColor(this);"></a>府僧綱司，都綱一人，<span class="style7">從九品。</span>副都綱一人。州僧正司，僧正一人。縣僧會司，僧會一人。府道紀司，都紀一人，<span class="style7">從九品。</span>副都紀一人。州道正司，道正一人。縣道會司，道會一人。俱洪武十五年置，設官不給祿。</p>
</div>
<!-- end .main --></div>
<!-- end #main --></div>
</div>
</body></html>