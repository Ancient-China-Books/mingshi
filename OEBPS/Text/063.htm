<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷六十三・志第三十九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷六十三・志第三十九 樂三</h1>　
     
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>樂章二</p>
<p id="p1"><a class="gg-link" href="#p1" onclick="return changeColor(this);"></a>洪武三年定朝賀樂章。陞殿，奏飛龍引之曲。百官行禮，奏風雲會之曲。丞相致詞，奏慶皇都之曲。復位，百官行禮，奏喜昇平之曲。還宮，奏賀聖朝之曲。俱見後宴饗九奏中。</p>
<p id="p2"><a class="gg-link" href="#p2" onclick="return changeColor(this);"></a>二十六年更定。</p>
<p id="p3"><a class="gg-link" href="#p3" onclick="return changeColor(this);"></a>陞殿，韶樂，奏聖安之曲：乾坤日月明，八方四海慶太平。龍樓鳳閣中，扇開簾捲帝王興。聖感天地靈，保萬壽，洪福增。祥光王氣生，陞寶位，永康寧。</p>
<p id="p4"><a class="gg-link" href="#p4" onclick="return changeColor(this);"></a>還宮，韶樂，奏定安之曲：九五飛聖龍，千邦萬國敬依從。鳴鞭三下同，公卿環珮響玎𤦪，掌扇護御容。中和樂，音呂濃，翡翠錦繡，擁還華蓋赴龍宮。</p>
<p id="p5"><a class="gg-link" href="#p5" onclick="return changeColor(this);"></a>公卿入門，奏治安之曲：忠良為股肱，昊天之德承主恩，森羅拱北辰。御爐烟遶奉天門，江山社稷興。安天下，軍與民，龍虎會風雲。<span class="style7">後不用。</span></p>
<p id="p6"><a class="gg-link" href="#p6" onclick="return changeColor(this);"></a>洪武二十六年定中宮正旦、冬至、千秋節朝賀樂章。</p>
<p id="p7"><a class="gg-link" href="#p7" onclick="return changeColor(this);"></a>中宮天香鳳韶之曲：寶殿光輝晴天映，懸玉鉤珍珠簾櫳，瑤觴舉時簫韶動。慶大筵，來儀鳳，昭陽玉帛齊朝貢。讚孝慈賢助仁風，歌謠正在昇平中，謹獻上齊天頌。</p>
<p id="p8"><a class="gg-link" href="#p8" onclick="return changeColor(this);"></a>宣德以後增定慈宮朝賀樂章。</p>
<p id="p9"><a class="gg-link" href="#p9" onclick="return changeColor(this);"></a>天香鳳韶之曲：龍樓鳳閣彤雲曉，開繡簾天香芬馥，瑤堦春暖千花簇。壽聖母，齊頌祝，御筵奏獻長生曲。坤道寧品類咸育，和氣四時調玉燭，享萬萬年太平福。</p>
<p id="p10"><a class="gg-link" href="#p10" onclick="return changeColor(this);"></a>洪武三年定宴饗樂章。</p>
<p id="p11"><a class="gg-link" href="#p11" onclick="return changeColor(this);"></a>一奏起臨濠之曲，名飛龍引：千載中華生聖主，王氣成龍虎。提劍起淮西，將勇師雄，百戰收強虜。驅馳鞍馬經寒暑，將士同甘苦。次第靜風塵，除暴安民，功業如湯、武。</p>
<p id="p12"><a class="gg-link" href="#p12" onclick="return changeColor(this);"></a>二奏開太平之曲，名風雲會：玉壘瞰江城，風雲繞帝營。駕樓船龍虎縱橫，飛礮發機驅六甲，降虜將，勝胡兵。談笑掣長鯨，三軍勇氣增。一戎衣，宇宙清寧，從此華夷歸一統，開帝業，慶昇平。</p>
<p id="p13"><a class="gg-link" href="#p13" onclick="return changeColor(this);"></a>三奏安建業之曲，名慶皇都：虎踞龍蟠佳麗地，真主開基，千載風雲會。十萬雄兵屯鐵騎，臺臣守將皆奔潰。一洗煩苛施德惠，里巷謳歌，田野騰和氣。王業弘開千萬世，黎民咸仰雍熙治。</p>
<p id="p14"><a class="gg-link" href="#p14" onclick="return changeColor(this);"></a>四奏削羣雄之曲，名喜昇平：持黃鉞，削平荊楚清吳、越。清吳、越，暮秦朝晉，幾多豪傑。幽、燕、齊、魯風塵潔，伊、涼、蜀、隴人心悅。人心悅，車書一統，萬方同轍。</p>
<p id="p15"><a class="gg-link" href="#p15" onclick="return changeColor(this);"></a>五奏平幽都之曲，名賀聖朝：天運推遷虜運移，王師北討定燕畿。百年禮樂重興日，四海風雲慶會時。除暴虐，撫瘡痍，漠南爭覩舊威儀。君王聖德容降虜，三恪衣冠拜玉墀。</p>
<p id="p16"><a class="gg-link" href="#p16" onclick="return changeColor(this);"></a>六奏撫四夷之曲，名龍池宴：海波不動風塵靜，中國有真人。文身交阯，氊裘金齒，重譯來賓。奇珍異產，梯山航海，奉表稱臣。白狼玄豹，九苞丹鳳，五色麒麟。</p>
<p id="p17"><a class="gg-link" href="#p17" onclick="return changeColor(this);"></a>七奏定封賞之曲，名九重歡：乾坤清廓，論功定賞，策勳封爵。玉帶金符，貂蟬簪珥，形圖麟閣。奉天洪武功臣，佐興運，文經武略。子子孫孫，尊榮富貴，久長安樂。</p>
<p id="p18"><a class="gg-link" href="#p18" onclick="return changeColor(this);"></a>八奏大一統之曲，名鳳凰吟：大明天子駕飛龍，開疆宇，定王封。江、漢遠朝宗，慶四海，車書會同。東夷西旅，北戎南越，都入地圖中。遐邇暢皇風，億萬載時和歲豐。</p>
<p id="p19"><a class="gg-link" href="#p19" onclick="return changeColor(this);"></a>九奏守承平之曲，名萬年春：風調雨順遍乾坤，齊慶承平時節。玉燭調和甘露降，遠近桑麻相接。偃武修文，報功崇德，率土皆臣妾。山河磐固，萬方黎庶歡悅。長想創業艱難，君臣曾共掃四方豪傑。露宿宵征鞍馬上，歷盡風霜冰雪。朝野如今清寧無事，任用須賢哲。躬勤節儉，萬年同守王業。</p>
<p class="style7" id="p20"><a class="gg-link" href="#p20" onclick="return changeColor(this);"></a>以上九奏，前三奏和緩，中四奏壯烈，後二奏舒長。其曲皆按月律。</p>
<p id="p21"><a class="gg-link" href="#p21" onclick="return changeColor(this);"></a>十二月按律樂歌。</p>
<p id="p22"><a class="gg-link" href="#p22" onclick="return changeColor(this);"></a>正月太簇，本宮黃鍾商，俗名大石，曲名萬年春：奉天承運秉黃麾，志在安民除慝。曾覩中天騰王氣，五色虹霓千尺。龍繞兜鍪，神迎艘艦，嘉應非人力。鳳凰山上，慶雲長繞峯石。天助神武成功，人心効順，所至皆無敵。手握乾符開寶祚，略定山河南北。飲馬江、淮，列營河、漢，四海風波息。師雄將猛，萬方齊仰威德。</p>
<p id="p23"><a class="gg-link" href="#p23" onclick="return changeColor(this);"></a>二月夾鍾，本宮夾鍾宮，俗名中呂，曲名玉街行：山林豺虎，中原狐兔，四海英雄無數。大明真主起臨濠，震於赫戎衣一怒。星羅玉壘，雲屯鐵騎，一掃乾坤烟霧。黎民重覩太平年，慶萬里山河磐固。</p>
<p id="p24"><a class="gg-link" href="#p24" onclick="return changeColor(this);"></a>三月姑洗，本宮太簇商，俗名大石，曲名賀聖朝：雲氣朝生芒、碭間，虹光夜起鳳凰山，江、淮一日真主出，華夏千年正統還。瞻日角，覩天顏，雲龍風虎競追攀。君臣勤苦成王業，王業汪洋被百蠻。</p>
<p id="p25"><a class="gg-link" href="#p25" onclick="return changeColor(this);"></a>四月仲呂，本宮無射徵，俗名黃鍾正徵，曲名喜昇平：風雲密，濠梁千載真龍出。真龍出，鯨鯢豺虎，掃除無迹。江河從此波濤息，乾坤同慶承平日。承平日，華夷萬里，地圖歸一。</p>
<p id="p26"><a class="gg-link" href="#p26" onclick="return changeColor(this);"></a>五月蕤賓，本宮姑洗商，俗名中管雙調，曲名樂清朝：中原鹿走英雄起，回首四郊多壘。英主倡兵淮水，將士皆雄偉。百靈護助人心喜，一呼萬人風靡。談笑掃除螻蟻，王業從茲始。</p>
<p id="p27"><a class="gg-link" href="#p27" onclick="return changeColor(this);"></a>六月林鍾，本宮夾鍾角，俗名中呂角，曲名慶皇都：王氣呈祥飛紫鳳，虎嘯龍興，千里旌旗動。四海歡呼師旅衆，天戈一指風雲從。將士爭先民樂用，駕御英雄，聖德皆天縱。率土華夷歸職貢，詞臣拜獻河清頌。</p>
<p id="p28"><a class="gg-link" href="#p28" onclick="return changeColor(this);"></a>七月夷則，本宮南呂商，俗名中管商角，曲名永太平：鳳凰佳氣好，王師起義，乾坤初曉。淮水西邊，五色慶雲繚繞。三尺龍泉似水，更百萬貔貅熊豹。軍令悄，魚麗鵝鸛，風雲蛇鳥。赳赳電掣鷹揚，在伐罪安民，去殘除暴。天與人歸，豪傑削平多少。萬里烟塵淨洗，正紅日一輪高照。膺大寶，王業萬年相保。</p>
<p id="p29"><a class="gg-link" href="#p29" onclick="return changeColor(this);"></a>八月南呂，本宮南呂宮，俗名中管仙呂，曲名鳳凰吟：紫微翠蓋擁蓬萊，聖天子，帝圖開。曆數應江、淮，看五色雲生上台。櫛風沐雨，攻堅擊銳，將士總英才。躍馬定塵埃，創萬古山河壯哉。</p>
<p id="p30"><a class="gg-link" href="#p30" onclick="return changeColor(this);"></a>九月無射，本宮無射宮，俗名黃鍾，曲名飛龍引，詞同前起臨濠之曲。</p>
<p id="p31"><a class="gg-link" href="#p31" onclick="return changeColor(this);"></a>十月應鍾，本宮姑洗徵，俗名中呂正徵，曲名龍池宴：大明英主承天運，倡義擁天戈。星辰旋繞，風雲圍護，龍虎麾訶。旌旗所指，羌夷納欵，江海停波。從今平定萬年疆宇，百二山河。</p>
<p id="p32"><a class="gg-link" href="#p32" onclick="return changeColor(this);"></a>十一月黃鍾，本宮夷則角，俗名仙呂角，曲名金門樂：慶皇明聖主開寶祚，起臨濠。正汝、潁塵飛，江、淮浪捲，赤子呼號。天戈奮然倡義，擁神兵百萬總英豪。貔虎朝屯壁壘，虹霓夜繞弓刀。鳳凰山勢聳層霄，佳氣五雲高。愛士伍同心，君臣協力，不憚勤勞。風雲一時相會，看魚龍飛舞出波濤。靜掃八方氛祲，咸聽九奏簫韶。</p>
<p id="p33"><a class="gg-link" href="#p33" onclick="return changeColor(this);"></a>十二月大呂，本宮大呂宮，俗名高宮，曲名風雲會：天眷顧淮西，真人起布衣，正乾剛九五龍飛。駕馭英雄收俊傑，承永命，布皇威。一劍立鴻基，三軍擁義旗，望雲霓四海人歸。整頓乾坤除暴虐，歌聖德，慶雍熙。</p>
<p id="p34"><a class="gg-link" href="#p34" onclick="return changeColor(this);"></a>武舞曲，名清海宇：拔劍起淮土，策馬定寰區。王氣開天統，寶曆應乾符。武略文謨，龍虎風雲創業初。將軍星繞弁，勇士月彎弧。選騎平南楚，結陣下東吳，跨蜀驅胡，萬里山河壯帝居。</p>
<p id="p35"><a class="gg-link" href="#p35" onclick="return changeColor(this);"></a>文舞曲，名泰階平：乾坤清寧，治功告成，武定禍亂，文致太平。郊則致其禮，廟則盡其誠。卿雲在天甘露零，風雨時若百穀登。禮樂雍和，政刑肅清。儲嗣既立，封建乃行。讒佞屏四海，賢俊立朝廷。玉帛鐘鼓陳兩楹，君臣賡歌揚頌聲。</p>
<p id="p36"><a class="gg-link" href="#p36" onclick="return changeColor(this);"></a>四夷舞曲，其一，小將軍：大明君，定宇寰，聖恩寬，掌江山，東虜西戎，北狄南蠻。手高擎，寶貝盤。其二，殿前歡：五雲宮闕連霄漢，金光明照眼。玉溝金水聲潺潺，頫顖觀，趨蹌看，儀鑾嚴肅百千般，威人心膽寒。其三，慶新年：虎豹關，文武班，五綵間慶雲朝霞燦。黃金殿，喜氣增，丹墀內，仰聖顏。翠繞紅圍錦繡班，高樓十二欄。笙簫趁紫壇，仙音韻，瑤𥱧按，拜舞齊，歌謠讚，吾皇萬壽安。其四，過門子：定宇寰，定宇寰，掌江山，撫百蠻。謳歌拜舞仰祝讚，萬萬年，帝業安。</p>
<p id="p37"><a class="gg-link" href="#p37" onclick="return changeColor(this);"></a>洪武十五年重定宴饗九奏樂章。</p>
<p id="p38"><a class="gg-link" href="#p38" onclick="return changeColor(this);"></a>一奏炎精開運之曲：炎精開運，篤生聖皇。大明御極，遠紹虞、唐。河清海宴，物阜民康。威加夷獠，德被戎羌。八珍有薦，九鼎馨香。鼓鐘鐄鐄，宮徵洋洋。怡神養壽，理陰順陽。保茲遐福，地久天長。</p>
<p id="p39"><a class="gg-link" href="#p39" onclick="return changeColor(this);"></a>二奏皇風之曲：皇風被八表，熙熙聲教宣。時和景象明，紫宸開繡筵。龍袞曜朝日，金爐裊祥烟。濟濟公與侯，被服麗且鮮。列坐侍丹扆，磬折在周旋。羔豚升華俎，玉饌充方圓。初筵奏南風，繼歌賡載篇。瑤觴欣再舉，拜俯禮無愆。同樂及斯辰，於皇千萬年。</p>
<p id="p40"><a class="gg-link" href="#p40" onclick="return changeColor(this);"></a>奏平定天下之舞，曲名清海宇。<span class="style7">同前。</span></p>
<p id="p41"><a class="gg-link" href="#p41" onclick="return changeColor(this);"></a>三奏眷皇明之曲：赫赫上帝，眷我皇明。大命既集，本固支榮。厥本伊何？育德春宮。厥支伊何？藩邦以寧。慶延百世，澤被羣生。及時為樂，天祿是膺。千秋萬歲，永觀厥成。</p>
<p id="p42"><a class="gg-link" href="#p42" onclick="return changeColor(this);"></a>奏撫安四夷之舞，曲名小將軍、殿前歡、慶新年、過門子。<span class="style7">俱同前。</span></p>
<p id="p43"><a class="gg-link" href="#p43" onclick="return changeColor(this);"></a>四奏天道傳之曲：馬負圖兮天道傳，龜載書兮人文宣，羲畫卦兮禹疇敍，皇極建兮合自然。綿綿曆數歸明主，祥麟在郊威鳳舞。九夷入貢康衢謠，聖子神孫繼祖武，垂拱無為邁前古。</p>
<p id="p44"><a class="gg-link" href="#p44" onclick="return changeColor(this);"></a>奏車書會同之舞，曲名泰階平。<span class="style7">同前。</span></p>
<p id="p45"><a class="gg-link" href="#p45" onclick="return changeColor(this);"></a>五奏振皇綱之曲：周南詠麟趾，卷阿歌鳳凰。藹藹稱多士，為楨振皇綱。赫赫我大明，德尊踰漢、唐。百揆修庶績，公輔理陰陽。峨冠正襟佩，都俞在高堂，坐令八紘內，熙熙民樂康。氣和風雨時，田疇見豐穰。獻禮過三爵，歡娛良未央。</p>
<p id="p46"><a class="gg-link" href="#p46" onclick="return changeColor(this);"></a>六奏金陵之曲：鍾山蟠蒼龍，石城踞金虎，千年王氣都，於今歸聖主。六代繁華經幾秋，江流東去無時休。誰言天塹分南北，英雄豈但嗤曹、劉。我皇昔住濠梁屋，神遊天錫真人服，提兵乘勢渡江來，詞臣早獻金陵曲。歌金陵，進珍饌，諧八音，繼三歎，請觀漢祖用兵時，為嘗馮異滹沱飯。</p>
<p id="p47"><a class="gg-link" href="#p47" onclick="return changeColor(this);"></a>七奏長楊之曲：長楊曳綠，黃鳥和鳴。菡萏呈鮮，紫燕輕盈。千花浥露，日麗風清。及時為樂，芳尊在庭。管音嘒嘒，絲韻泠泠，玉振金聲，各奏爾能。皤皤國老，載勸載懲，明德惟馨，垂之聖經。唐風示戒，永保嘉名，無已太康，哲人是聽。</p>
<p id="p48"><a class="gg-link" href="#p48" onclick="return changeColor(this);"></a>八奏芳醴之曲：夏王厭芳醴，商湯遠色聲，聖人示深戒，千春垂令名。惟皇登九五，玉食保尊榮，日昃不遑餐，布德延羣生。天庖具豐膳，鼎鼐事調烹，豈但資肥甘，亦足養遐齡。達人悟茲理，恆令五氣平，隨時知有節，昭哉天道行。</p>
<p id="p49"><a class="gg-link" href="#p49" onclick="return changeColor(this);"></a>九奏駕六龍之曲：日麗中天漏下遲，公卿侍宴多令儀。簫韶九奏觴九獻，爐烟細逐祥風吹。羣臣舞蹈天顏喜，歲熟民康常若此。六龍迴駕鳳樓深，寶扇齊開扶玉几。景星呈瑞慶雲多，兩曜增暉四序和。聖人道大如天地，歲歲年年奈樂何。</p>
<p id="p50"><a class="gg-link" href="#p50" onclick="return changeColor(this);"></a>進膳曲，水龍吟：寶殿祥雲紫氣濛，聖明君，龍德宮。氤氳霧靄，檜柏間青松。龍樓鳳閣，雕梁畫棟，此是蓬萊洞。</p>
<p id="p51"><a class="gg-link" href="#p51" onclick="return changeColor(this);"></a>太平清樂曲，太清歌：萬國來朝進貢，仰賀聖明主，一統華夷。普天下八方四海，南北東西。託聖德，勝堯王，保護家國太平，天下都歸一，將兵器銷為農器。旌旗不動酒旗招，仰荷天地。上清歌：一願四時風調雨順民心喜。攝外國，將寶貝；攝外國，將寶貝；見君王，來朝寶殿裏，珊瑚、瑪瑙、玻璃，進在丹墀。開天門：託長生，日月光天德，萬萬歲永固皇基。公卿文武來朝會，開玳筵，捧金盃。</p>
<p id="p52"><a class="gg-link" href="#p52" onclick="return changeColor(this);"></a>迎膳，奏水龍吟曲，與進膳同。陞座、還宮、百官行禮，奏萬歲樂、朝天子二曲，與朝賀同。</p>
<p id="p53"><a class="gg-link" href="#p53" onclick="return changeColor(this);"></a>大祀慶成大宴，用萬國來朝隊舞、纓鞭得勝隊舞。<br/>
  萬壽聖節大宴，用九夷進寶隊舞、壽星隊舞。<br/>
  冬至大宴，用讚聖喜隊舞、百花聖朝隊舞。<br/>
  正旦大宴，用百戲蓮花盆隊舞、勝鼓采蓮隊舞。</p>
<p id="p54"><a class="gg-link" href="#p54" onclick="return changeColor(this);"></a>永樂十八年定宴饗樂舞。</p>
<p id="p55"><a class="gg-link" href="#p55" onclick="return changeColor(this);"></a>一奏上萬壽之曲：龍飛定萬方，受天命，振紀綱。彝倫攸敍四海康，普天率土盡來王。臣民舞蹈，嵩呼載揚，稱觴奉吾皇，聖壽天長。</p>
<p id="p56"><a class="gg-link" href="#p56" onclick="return changeColor(this);"></a>平定天下舞曲，其一，四邊靜：威伏千邦，四夷來賓納表章。顯禎祥，承乾象，皇基永昌，萬載山河壯。其二，刮地風：聖主過堯、舜、禹、湯，立五常三綱。八蠻進貢朝今上，頓首誠惶。朝中宰相，燮理陰陽。五穀收成，萬民歡暢。賀吾皇，齊讚揚，萬國來降。</p>
<p id="p57"><a class="gg-link" href="#p57" onclick="return changeColor(this);"></a>二奏仰天恩之曲：皇天眷聖明，五辰順，四海寧，風調雨順百穀登，臣民鼓舞樂太平。賢良在位，邦家永禎。吾皇仰洪恩，夙夜存誠。</p>
<p id="p58"><a class="gg-link" href="#p58" onclick="return changeColor(this);"></a>黃童白叟鼓腹謳歌承應曲，曰豆葉黃：雨順風調，五穀收成，倉廩豐盈，大利民生。託賴著皇恩四海清，鼓腹謳歌，白叟黃童，共樂咸寧。</p>
<p id="p59"><a class="gg-link" href="#p59" onclick="return changeColor(this);"></a>四夷舞曲　其一，小將軍：順天心，聖德誠，化番邦，盡朝京。四夷歸伏，舞於龍廷。貢皇明，寶貝擎。其二，殿前歡：四夷率土歸王命，都來仰大明。萬邦千國皆歸正，現帝庭，朝仁聖。天階班列衆公卿，齊聲歌太平。其三，慶豐年：和氣增，鸞鳳鳴，紫霧生，祥雲朝霞映。爇金爐，香味馨，列丹墀，御駕盈。絃管簫韶五音應，龍笛間鳳笙。其四，渤海令：金盃中，酒滿盛。御案前，列羣英。君德成，皇圖慶，嵩呼萬歲聲。其五，過門子：聖主興，聖主興，顯威靈，蠻夷靜。至仁至德至聖明，萬萬年，帝業成。</p>
<p id="p60"><a class="gg-link" href="#p60" onclick="return changeColor(this);"></a>三奏感地德之曲：皇心感地靈，順天時，德厚生。含弘光大品物亨，鍾奇毓秀產俊英。河清海宴，麟來鳳鳴，陰陽永和平，相我文明。</p>
<p id="p61"><a class="gg-link" href="#p61" onclick="return changeColor(this);"></a>車書會同舞曲　其一，新水令。錦衣花帽設丹墀，具公服百司同會。麟至舞，鳳來儀，文武班齊，朝賀聖明帝。其二，水仙子：八方四面錦華夷，天下蒼生仰聖德。風調雨順昇平世，遍乾坤，皆讚禮，託君恩民樂雍熙。萬萬年皇基堅固，萬萬載江山定體，萬萬歲洪福天齊。</p>
<p id="p62"><a class="gg-link" href="#p62" onclick="return changeColor(this);"></a>四奏民樂生之曲：世間的萬民，荷天地，感聖恩。乾坤定位四海春，君臣父子正大倫。皇風浩蕩，人心載醇，熙熙樂天真，永戴明君。</p>
<p id="p63"><a class="gg-link" href="#p63" onclick="return changeColor(this);"></a>表正萬邦舞曲，其一，慶太平：奸邪濁亂朝綱，構禍難，煽動戈斨。赫怒吾皇，親征灞上，指天戈，敵皆降。其二，武士歡：白溝戰場，旌旗雲合迷日光。令嚴氣張，三軍踴躍齊奮揚，掃除殘甲如風蕩，凱歌傳四方。仁聖不殺降，望河南，失欃槍。其三，滾繡毬：肆旅拒，恃力強，一心構殃，築滄洲百尺城隍。騁蠆毒，恣虎狼，孰能禦當。順天心有德隆昌，倒戈斂甲齊歸降，撫將生還達故鄉，自此仁聞愈彰。其四，陣陣贏：不數孫、吳兵法良，神謀睿算合陰陽，八陣堂堂行天上，虎略龍韜孰敢當。俘囚十萬皆踈放，感荷仁恩戴上蒼。其五，得勝回：兩傍四方，展鳥翼風雲鴈行。出奇兵，敵難量，士強馬強。遍百里，眠旌臥鎗，勝兵回，樂洋洋。其六，小梁州：敵兵戰敗神魂喪，擁貔貅，直渡長江。開市門，肆不移，宣聖恩，如天曠。綸音頒降，普天下，仰吾皇。</p>
<p id="p64"><a class="gg-link" href="#p64" onclick="return changeColor(this);"></a>五奏感皇恩之曲：當今四海寧，頌聲作，禮樂興。君臣慶會躋太平，衣冠濟濟宴彤庭。文臣武將，共荷恩榮，忠心盡微誠，仰答皇明。</p>
<p id="p65"><a class="gg-link" href="#p65" onclick="return changeColor(this);"></a>天命有德舞曲，其一，慶宣和：雨順風調萬物熙，一統華夷。四野嘉禾感和氣，一幹百穗，一幹百穗。其二，窄甎兒：梯航萬國來丹陛，太平年，永固洪基。正東西南北來朝會，洽寰宇，布春暉，四夷咸賓聲教美。自古明王在慎德，不須威武服戎狄。祥瑞集，鳳來儀。佳期萬萬歲，聖明君，主華夷。</p>
<p id="p66"><a class="gg-link" href="#p66" onclick="return changeColor(this);"></a>六奏慶豐年之曲：萬方仰聖君，大一統，撫萬民。豐年時序雨露均，穰穰五穀貨財殷。酣歌擊壤，風清俗淳，四夷悉來賓，正統皇仁。</p>
<p id="p67"><a class="gg-link" href="#p67" onclick="return changeColor(this);"></a>七奏集禎應之曲：皇天眷大明，五星聚，兆太平；騶虞出現甘露零，野蠶成繭嘉禾生，醴泉湧地河水清。乾坤萬萬年，四海永寧。</p>
<p id="p68"><a class="gg-link" href="#p68" onclick="return changeColor(this);"></a>八奏永皇圖之曲：天心眷聖皇，正天位，撫萬邦。仁風宣布禮樂張，戎夷稽首朝明堂。皇圖鞏固，賢臣贊襄。太平日月光，地久天長。</p>
<p id="p69"><a class="gg-link" href="#p69" onclick="return changeColor(this);"></a>九奏樂太平之曲：皇恩被八紘，三光明，四海清。人康物阜歲屢登，含哺鼓腹皆歡聲。民歌帝力，唐堯至仁。乾坤永清，共樂太平。</p>
<p id="p70"><a class="gg-link" href="#p70" onclick="return changeColor(this);"></a>導膳、迎膳、進膳及陞座、還宮、百官行禮諸曲，俱與洪武間同。</p>
<p id="p71"><a class="gg-link" href="#p71" onclick="return changeColor(this);"></a>大祀慶成，用纓鞭得勝蠻夷隊舞；萬壽聖節，九夷進寶隊舞；冬至節，讚聖喜隊舞；正旦節，百戲蓮盆隊舞。</p>
<p id="p72"><a class="gg-link" href="#p72" onclick="return changeColor(this);"></a>嘉靖間續定慶成宴樂章。</p>
<p id="p73"><a class="gg-link" href="#p73" onclick="return changeColor(this);"></a>陞座，樂曲萬歲樂：五百昌期嘉慶會，啟聖皇，龍飛天位。九州四海重華日，大明朝，萬萬世。</p>
<p id="p74"><a class="gg-link" href="#p74" onclick="return changeColor(this);"></a>百官行禮，樂曲朝天子：滿前瑞烟，香繞蓬萊殿。風回韶律鼓淵淵，列陛上，旌旗絢，日至朱躔。陽生赤甸氣和融，徹上元。歷年萬千，長慶天宮宴。</p>
<p id="p75"><a class="gg-link" href="#p75" onclick="return changeColor(this);"></a>上護衣、上花，樂曲水龍吟：寶殿金爐瑞靄浮，陳玉案，列珍羞。天花炫彩，照曜翠雲裘。鸞歌鳳舞，虞庭樂奏，萬歲君王壽。</p>
<p id="p76"><a class="gg-link" href="#p76" onclick="return changeColor(this);"></a>一奏上萬歲之曲：聖主垂衣裳，興禮樂，邁虞、唐。簫韶九成儀鳳凰，日月中天照八荒。民安物阜，時和歲康。上奉萬年觴，胤祚無疆。</p>
<p id="p77"><a class="gg-link" href="#p77" onclick="return changeColor(this);"></a>奏平定天下舞曲，其一，四邊靜：天啟嘉祥，聖主中興振紀綱。頌洋洋，功蕩蕩，國運隆昌，萬歲皇圖壯。其二，鳳鸞吟：維皇上天佑聖明，景命宣，五雲輝，三台潤，七緯光懸。協氣生，嘉祥見。正萬民，用羣賢。垂袞御經筵，宵衣勤政殿。禮圜丘大祀精虔，明水潔，蒼璧圓。秉周文，承殷薦，眷皇家億萬斯年。</p>
<p id="p78"><a class="gg-link" href="#p78" onclick="return changeColor(this);"></a>二奏仰天恩之曲：皇穹啟聖神，欽乾運，祗郊禋。一陽初動靄先春，萬福來同仰至仁。祥開日月，瑞見星辰。禮樂協神人，宇宙咸新。</p>
<p id="p79"><a class="gg-link" href="#p79" onclick="return changeColor(this);"></a>迎膳曲，水龍吟：春滿雕盤獻玉桃，葭管動，日輪高，熹微霽色，遙映袞龍袍。千官舞蹈，鈞韶迭奏，曲度昇平調。</p>
<p id="p80"><a class="gg-link" href="#p80" onclick="return changeColor(this);"></a>進膳曲，水龍吟：紫禁瓊筵暖應冬，驂八螭，乘六龍，玉卮瓊斝，黼座獻重瞳。堯天廣運，舜雲飛動，喜聽賡歌頌。</p>
<p id="p81"><a class="gg-link" href="#p81" onclick="return changeColor(this);"></a>進湯曲，其一，太清歌：長至日，開黃道，喜乾坤佳氣，陽長陰消。奏鈞韶，音調鳳軫，律協鸞簫。仰龍顏，天日表，如舜如堯。金爐烟暖御香飄，玉墀晴霽祥光繞，宮梅苑柳迎春好，燕樂蓬萊島。其二，上清歌：雲捧宸居，五星光映三台麗。仰日月，層霄霽；仰日月，層霄霽。中興重見唐、虞際，太和元氣自陽回，兆姓歡愉。其三，開天門：九重霄，日轉皇州曉。宴天家，共歌魚藻。龍鱗雉尾高，祝聖壽，慶清朝。</p>
<p id="p82"><a class="gg-link" href="#p82" onclick="return changeColor(this);"></a>奏黃童白叟鼓腹謳歌承應曲，御鑾歌：雅奏樂昇平，瞻絳闕，集瑤京。黃童白叟喜氣盈，謳歌鼓舞四海寧。金枝結秀，玉樹含英。聽康衢擊壤聲，帝力難名。</p>
<p id="p83"><a class="gg-link" href="#p83" onclick="return changeColor(this);"></a>三奏感昊德之曲：帝德運光明，一陽動，萬物生。升中大報蒼璧陳，禮崇樂暢歆太清。星懸紫極，日麗璇庭，乾坤瑞氣盈，海宇安寧。</p>
<p id="p84"><a class="gg-link" href="#p84" onclick="return changeColor(this);"></a>奏撫安四夷舞曲，其一，賀聖朝：華夷一統，萬國來同。獻方物，修庭貢，遠慕皇風，自南自北，自西自東。望天宮，佳氣鬱重重，四靈畢至，麟鳳龜龍。其二，殿前歡：瑞雲晴靄浮宮殿，一脈陽和轉。禮成交泰開周宴，鳳笙調，龍幄展，天心感格人歡忭，四海謳歌徧。其三，慶豐年：賴皇天，錫豐年，勤禹稼，力舜田，喜慰三農願。嘉禾秀，瑞麥鮮，賦九州，貢八埏，神倉御廩咸充滿，養民以養賢。其四，新水令：聖德精禋格昊穹，大一統。四夷來貢，玉帛捧。文軌同，世際昌隆，共聽輿人頌。其五，太平令：誕明禋，天鑒元后，光四表，惠澤周流。來四裔，趨前擁後，獻萬寶，充庭滿囿。稽首頓首，天高地厚，祝聖人，多男福壽。</p>
<p id="p85"><a class="gg-link" href="#p85" onclick="return changeColor(this);"></a>四奏民樂生之曲：大報禮初成，象乾德，運皇誠。神州赤縣永清寧，靈雨和風樂太平。陰陽交暢，品物咸亨，元化自流行，允殖羣生。</p>
<p id="p86"><a class="gg-link" href="#p86" onclick="return changeColor(this);"></a>迎膳曲，水龍吟：五色祥雲捧玉皇，開閶闔，坐明光。鈞天樂奏，冬日御筵張。文恬武熙，太平氣象，人在唐、虞上。</p>
<p id="p87"><a class="gg-link" href="#p87" onclick="return changeColor(this);"></a>進膳曲，水龍吟：玉律陽回景運新，燕鎬京，藹皇仁。光昭雲漢，一氣沸韶韺，錦瑟和聲，瑤琴清韻，瞻仰天顏近。</p>
<p id="p88"><a class="gg-link" href="#p88" onclick="return changeColor(this);"></a>進湯曲，太清歌：萬方民，樂時雍，鼓舞荷天工，雷行風動。喜今逢，南蠻北貊，東夷西戎，來朝貢。大明宮，星羅斗拱。九重天上六飛龍，五色雲間雙彩鳳，普天率土效華封，允協河清頌。</p>
<p id="p89"><a class="gg-link" href="#p89" onclick="return changeColor(this);"></a>奏車書會同舞曲，其一，新水令：五雲深護九重城，感洪恩。一人有慶，陽初長，禮方行。帝德文明，表率邦家正。其二，水仙子：萬方安堵樂康寧，九域同仁荷聖明。千年撫運承天命，露垂甘，河獻清，見雙岐秀麥連莖，喜靈雪隨冬應，覩祥雲拂曙生，神與化並運同行。</p>
<p id="p90"><a class="gg-link" href="#p90" onclick="return changeColor(this);"></a>五奏感皇恩之曲：雙闕五星光，霓旌樹，紫蓋張。璇臺玉曆轉新陽，鈞天廣樂諧宮商。恩深露湛，喜溢霞觴，日月煥龍章，地久天長。</p>
<p id="p91"><a class="gg-link" href="#p91" onclick="return changeColor(this);"></a>奏表正萬邦舞曲，其一，慶太平：維天眷我聖明，禮圜丘，至德精誠。乾元永清，洪膺景命，休徵應，泰階平。其二，千秋歲：聖主乘龍御萬邦，慶雲翔化日重光。羣臣拜舞稱壽觴，載歌天保章。其三，滾繡毬：五雲車，度九重，利見飛龍。耀袞章，火藻華蟲。擊虎敔，考鳬鐘，鼉鼓逢逢。八珍列，九鼎豐隆。堯眉揚彩舜重瞳，萬國咸熙四海雍，齊歌頌聖德神功。其四，殿前歡：萬年禮樂中興日，大化覩重熙。河清海宴臻祥瑞，五行順，七政齊，超三邁五貞元會，既醉頌鳬鷖。其五，天下樂：萬靈朝拱接清都，享南郊，欽天法祖。願聖人，承乾納祜，中和位育，龜獻範，馬陳圖。其六，醉太平：禮樂萬年規，謳歌四海熙，衣冠蹈舞九龍墀，麗正仰南離。紫雲高捧唐、虞帝，垂衣天下文明治。鎬烏岐鳳呈嘉瑞，真個是人在成周世。</p>
<p id="p92"><a class="gg-link" href="#p92" onclick="return changeColor(this);"></a>六奏慶豐年之曲：聖人懋承乾，綏萬邦，屢豐年。神倉御廩登天田，明粢鬱鬯祀孔虔。輿情咸豫，協氣用宣，萬古帝圖傳，璧合珠聯。</p>
<p id="p93"><a class="gg-link" href="#p93" onclick="return changeColor(this);"></a>七奏集禎應之曲：天保泰階平，寶露降，渾河清，嘉禾秀麥集休禎，遐陬絕域喜氣盈。一人有慶，百度惟貞，萬國頌咸寧，麗正重明。</p>
<p id="p94"><a class="gg-link" href="#p94" onclick="return changeColor(this);"></a>八奏永皇圖之曲：鎬燕集天京，頌魚藻，歌鹿鳴。邊陲安堵萬國寧，重譯來庭四海清。咸池日曙，昧谷雲征，帝座仰前星，豫大豐亨。</p>
<p id="p95"><a class="gg-link" href="#p95" onclick="return changeColor(this);"></a>九奏樂太平之曲：皇極永登祥，乾符啟，泰運昌。玉管回春動一陽，金鑾錫燕歌九章，虞庭獸舞，岐山鳳翔，日麗袞龍裳，主聖臣良。</p>
<p id="p96"><a class="gg-link" href="#p96" onclick="return changeColor(this);"></a>迎膳曲，水龍吟：香霧氤氳紫閣重，仰天德，瞻帝容。星輝海潤，甘雨間和風。樂比鴛魚，瑞呈麟鳳，永獻卷阿頌。</p>
<p id="p97"><a class="gg-link" href="#p97" onclick="return changeColor(this);"></a>進膳曲，其一，水龍吟：萬戶千門啟建章，台階峻，帝座張。三垣九道，北斗玉衡光。元氣調和，雅韻鏗鏘，昭代慶明良。其二，太清歌：萬方國，盡來庭，稽首歌帝仁，仰荷生成。振乾綱，陰陽順序，民物樂生。逢明聖，萬年春，永膺休命。華夷蠻獠咸歸正，蒼生至老不知兵，鼓腹含哺囿太平，九有享清寧。</p>
<p id="p98"><a class="gg-link" href="#p98" onclick="return changeColor(this);"></a>奏天命有德舞曲，其一，萬歲樂：太平天子興隆日，履初長，陽回元吉。醴泉芝草休徵集，曾聞道五星聚室。其二，賀聖朝：一人元良，百度維新。握赤符，凝玄應，享太清。大禮方行，祀事孔明感天心，億載恆承慶。明王慎德，四裔咸賓。</p>
<p id="p99"><a class="gg-link" href="#p99" onclick="return changeColor(this);"></a>奏纓鞭得勝蠻夷隊舞承應曲，其一，醉太平：星華紫殿高，雲氣彤樓遶。九夷重譯梯航到，皇圖光八表。玉宇無塵明月皎，銀河自轉扶桑曉，平平蕩蕩歸王道。百獸舞，鳳鳴簫韶。其二，看花會：普天下，都賴吾皇至聖。看玉關頻欵，天山已定，四夷效順歸王命。天保歌，羣黎百姓。其三，天下樂：九重樂奏萬花開，望龍樓，雲蒸霧靄。仰天工，雍熙帝載，臣民歡戴。溥仁恩，遍九垓。其四，清江引：黃鍾既奏陽和長，德盛天心貺。人文日月明，國勢山河壯，衢室民謠頻擊壤。</p>
<p id="p100"><a class="gg-link" href="#p100" onclick="return changeColor(this);"></a>奏致詞曲，其一，清江引：鈞天畢奏日方中，既奏歡聲動。雲章傍袞龍，飆勢翔威鳳，萬方安樂興嘉頌。其二，千秋歲：上下交歡燕禮成，一陽奮，萬彙咸亨。風雲會合開明運，紫極轉璇衡。</p>
<p id="p101"><a class="gg-link" href="#p101" onclick="return changeColor(this);"></a>宴畢，百官行禮曲，朝天子：文班武班，歡動承明殿，禮成樂備頌聲喧。真咫尺，仰天顏，日照龍筵。風回雉扇翠蕤旋，奉仙鑾，雲間斗間，五色金章燦。</p>
<p id="p102"><a class="gg-link" href="#p102" onclick="return changeColor(this);"></a>還宮曲，萬歲樂：天回北極雲成瑞，望層霄，重華日麗。九垓八極樂雍熙，祝聖壽，萬萬歲。</p>
<p id="p103"><a class="gg-link" href="#p103" onclick="return changeColor(this);"></a>永樂間小宴樂章。</p>
<p id="p104"><a class="gg-link" href="#p104" onclick="return changeColor(this);"></a>一奏本太初之曲，朝天子：混兮沌兮，水土成元氣，不分南北與東西，未辨天和地。萬象包涵，其中秘密，難窮造化機，是陰陽本體。乃為之太極，兩儀因而立。</p>
<p id="p105"><a class="gg-link" href="#p105" onclick="return changeColor(this);"></a>二奏仰大明之曲，歸朝歡：太極分，混然方始見儀形，清浮濁偃乾坤定。日月齊興，照青霄，萬象明。陽須動，陰須靜，陰與陽，皆相應，流行二氣，萬物俱生。</p>
<p id="p106"><a class="gg-link" href="#p106" onclick="return changeColor(this);"></a>三奏民初生之曲，其一，沽美酒：乾坤清，宇宙寧，六合淨，四維正，萬象原來一氣生。定三才五行，民與物，共成羣。其二，太平令：為一類不分人品，竟生食豈曉庖烹，避寒暑巢居穴遁，披樹葉相尋趁，如何是愛親。世情治生，雖混然各安其性。</p>
<p id="p107"><a class="gg-link" href="#p107" onclick="return changeColor(this);"></a>四奏品物亨之曲，醉太平：黎民生世間，萬物長塵寰，陰陽交運轉循環，久遠時庶繁。相傳氣候應無間，品物交錯憑誰鑒。望聖人出世整江山，主萬民得安。</p>
<p id="p108"><a class="gg-link" href="#p108" onclick="return changeColor(this);"></a>五奏御六龍之曲，其一，清江引：人心久仰生聖君，天使人生聖。聖人受天機，體天居中正，御六龍，聖明登九重。其二，碧玉簫：君坐神京，海嶽共從新。民仰君恩，聖治有人倫。人品分。萬物增，聖承乾，百福臻。垂法明，尊天命，興後朝，皆從正。</p>
<p id="p109"><a class="gg-link" href="#p109" onclick="return changeColor(this);"></a>六奏泰階平之曲，十二月：聖乃有言天，天是無言聖。聖人臨正，萬物亨通，恩威盛，社稷安，仁德感，江山定。選用英賢興王政，分善惡賞罰均平。三公九卿，左右股肱，庶事康寧。</p>
<p id="p110"><a class="gg-link" href="#p110" onclick="return changeColor(this);"></a>七奏君德成之曲，其一，十二月：皇基以興，聖帝修身，奉天體道，聖德愈明。敬天地，勤勞萬民；立法度，上下咸寧。其二，堯民歌：風俗禮樂厚彝倫，爰興學校進儒經，賢臣良將保朝廷，四野人民頌歡聲。用的是賢英，賢英定太平，寰海皆歸正。</p>
<p id="p111"><a class="gg-link" href="#p111" onclick="return changeColor(this);"></a>八奏聖道行之曲，其一，金殿萬年歡：三綱既定，九疇復興。聖道如天，嘉禾齊秀，寒暑和平。聖威無邊皇基穩，勝磐石，慶雲生，景星長現，三光輝耀，百穀收成，萬姓安寧。其二，得勝令：聖德感皇乾，甘露降山川。萬邦來朝貢，奇珍擺布全，玉階下鳴鞭。仰聖主，升金殿，丹墀列英賢，讚吾皇，豐稔年。</p>
<p id="p112"><a class="gg-link" href="#p112" onclick="return changeColor(this);"></a>九奏樂清寧之曲，其一，普天樂：萬邦寧，皇圖正。父君母后，天下咸欽。君治外，永聖明；后治內，長安靜。後聖承乾皆從正，德相傳，聖子神孫。天威浩蕩，江山永固，洪福無窮。其二，沽美酒：和氣生，滿玉京；祥烟起，映皇宮。明聖開基整萬民，風雲會帝庭，奏蕭韶，九韻成。其三，太平令：紫霧隱金鸞彩鳳，祥光罩良將賢臣。玉案列珍羞美醞，寶鼎爇龍涎香噴。至尊永寧，儲嗣守成，賀萬萬歲一人有慶。</p>
<p id="p113"><a class="gg-link" href="#p113" onclick="return changeColor(this);"></a>右二奏至八奏，俱奏百戲承應；第九奏，魚躍于淵承應。奉天門宴百官，止用本太初、仰大明、民初生三奏曲，其進酒、進膳樂同。惟百官叩頭禮，用朝天子曲。宴畢，導駕還宮，用御鑾歌。</p>
<p id="p114"><a class="gg-link" href="#p114" onclick="return changeColor(this);"></a>嘉靖間仁壽宮落成宴饗樂章。</p>
<p id="p115"><a class="gg-link" href="#p115" onclick="return changeColor(this);"></a>一奏本太初之曲，朝天子：帝誠帝明，寶位基昌命。仙苑開筵歌鹿鳴，亭殿天章映。「我有嘉賓，鼓瑟吹笙」，示周行，昭德音。日升明恆，萬載皇圖正。</p>
<p id="p116"><a class="gg-link" href="#p116" onclick="return changeColor(this);"></a>二奏仰大明之曲，殿前歡：天保定聖人，多壽多男慶。修和禮樂協中興，麗正重明，如山阜，如岡陵，如川方至莫不增。協氣生，禎祥應，百神受命，萬國來庭。</p>
<p id="p117"><a class="gg-link" href="#p117" onclick="return changeColor(this);"></a>三奏民初生之曲，其一，沽美酒：黃河清，寶露凝，瑞麥呈，靈鵲鳴，諸福來同仰聖明。喜萬寶告成，占景緯，泰階平。其二，太平令：念農桑，衣食之本；仰君德，獨厚民生。事耕鑿，羣黎百姓。歌鹿鳴，神人胥慶。明主宴嘉賓，承筐鼓瑟吹笙，繼自今福增天定。</p>
<p id="p118"><a class="gg-link" href="#p118" onclick="return changeColor(this);"></a>四奏品物亨之曲，醉太平：瑤宮怡聖顏，閬苑隔人寰。吹笙鼓瑟賓，旨酒天開宴，鹿鳴歌舞黃金殿，賴吾皇錫福萬民安，醉歌天保歡。</p>
<p id="p119"><a class="gg-link" href="#p119" onclick="return changeColor(this);"></a>五奏御六龍之曲，其一，清江引：聖主有道樂昇平，宴會延休慶。務本軫民生，弘化凝天命。欣落成，萬載開鴻運。其二，碧玉簫：帝重農桑，法駕起明光。麟遊鳳翔，宴陳天保章。開玳筵，薦瑤觴，既醉頌洋洋。聖德巍，皇恩蕩，世際唐、虞上。</p>
<p id="p120"><a class="gg-link" href="#p120" onclick="return changeColor(this);"></a>進膳曲，其一，水龍吟：寶瑟瑤笙鼓吹喧，聖天子，御華筵。南山萬壽，瑞日正中天。百穀豐年，八方珍膳，人樂昇平宴。其二，太清歌：祥麥嘉瓜臻瑞，仰荷堯、舜主，愛育羣黎，感天意五風十雨。秋報春祈徧爾德，勸農桑，日用飲食。嘉賓和樂開筵地，紅雲捧雕盤珍味。山呼萬歲福無疆，日升川至。其三，上清歌：仰賴吾皇，參天兩地凝和氣。四三王，六五帝，國家興，賢才為上瑞。養萬民，九域熙，百祿咸宜。其四，開天門：寶殿輝，龍虎風雲會。瞻丹陛，覲紫微，周詩歌既醉，螽斯、麟趾開祥瑞，仰飛龍，在天位。</p>
<p id="p121"><a class="gg-link" href="#p121" onclick="return changeColor(this);"></a>豳風亭宴講官樂章。</p>
<p id="p122"><a class="gg-link" href="#p122" onclick="return changeColor(this);"></a>一奏本太初之曲，朝天子：九重詔傳，殿閣開秋宴。授衣時節肅霜天，禾稼登場徧。鼓瑟吹笙，昇平重見，工歌七月篇。春酒當筵獻，願吾皇萬年，歲歲臨西苑。</p>
<p id="p123"><a class="gg-link" href="#p123" onclick="return changeColor(this);"></a>二奏仰大明之曲，殿前歡：鳳苑御筵開，黃花映玉階。鹿鳴、天保歌三代，古調新裁，奉君王萬壽盃。日月明，乾坤大，看年年秋報賽。太平有象，元首明哉。</p>
<p id="p124"><a class="gg-link" href="#p124" onclick="return changeColor(this);"></a>三奏民初生之曲，其一，沽美酒：熙春陽，化日長。執懿筐，采柔桑。拾繭繰絲有萬箱。染紅黃孔陽，為公子製衣裳。其二，太平令：勤樹藝，歲年豐穰，九十月禾黍登場。為春酒甕浮新釀，村田樂齊歌齊唱。饗公堂，殺羊舉觴，繼進著兕觥，祝聖壽，萬靈扶相。</p>
<p id="p125"><a class="gg-link" href="#p125" onclick="return changeColor(this);"></a>四奏品物亨之曲，醉太平：納嘉禾滿場，釀御酒盈缸，公桑蠶績製玄黃，服龍衣袞裳。螽斯蟋蟀諧清唱，水光山色明仙仗，豳風亭殿進霞觴，祝聖壽無疆。</p>
<p id="p126"><a class="gg-link" href="#p126" onclick="return changeColor(this);"></a>五奏御六龍之曲，其一，清江引：九月風光何處有？鳳苑在龍池右。農夫稼已登，公子衣方授，萬歲君王頻進酒。其二，碧玉簫：凡我生民，農桑最苦辛，終歲經營。氣候變冬春，田畯欣，婦子勤。詠豳詩，仰化鈞，場圃新，風雨順。宴御墀，龍顏近。</p>
<p id="p127"><a class="gg-link" href="#p127" onclick="return changeColor(this);"></a>進膳曲，其一，水龍吟：養老休農敞御筵，瀉春酒，介耆年，刲羊剪韭，社鼓正闐闐。香粳米顆，升堂拜獻，此樂真堪羨。其二，太清歌：九月天，開西苑，宸居無逸殿，講幄張筵。集儒流，雲蒸星炫，璧緯珠躔。睹御製，煥天章，昭回雲漢。堯天舜日民安宴，御廩神倉百穀登，金輝玉燦休徵見，大有豐年。其三，上清歌：鳳苑宸居，公桑帝耤今方舉。躬耕蠶，勸士女，獻羊羔，升堂奏樂舞，葵菽棗壺上珍廚，萬壽山呼。其四，開天門：豳風亭，共仰吾皇聖。百穀登，萬國咸寧。民康物阜禎祥應，仰乾運，俯坤靈。</p>
<p id="p128"><a class="gg-link" href="#p128" onclick="return changeColor(this);"></a>隆慶三年大閱禮成回鑾樂章。</p>
<p id="p129"><a class="gg-link" href="#p129" onclick="return changeColor(this);"></a>武成之曲：吾皇閱武成，簡戎旅，壯帝京。龍旗照耀虎豹營，六師雲擁甲冑明。威靈廣播，蠻夷震驚，稽首頌昇平，四海澄清。</p>
<p id="p130"><a class="gg-link" href="#p130" onclick="return changeColor(this);"></a>嘉靖間皇后親蠶宴內外命婦樂章。</p>
<p id="p131"><a class="gg-link" href="#p131" onclick="return changeColor(this);"></a>陞座，奏天香鳳韶之曲：春雲繚繞芳郊曙，喜乾坤萬象咸舒，蘭皐蕙圃迎仙馭。釆桑條，攀茂樹，蠶宮繭館親臨御。璧月珠星照太虛，開筵還駐翠旓旟，萬載垂貞譽。</p>
<p id="p132"><a class="gg-link" href="#p132" onclick="return changeColor(this);"></a>進膳曲，沽美酒：蠶禮成，鳳輦停，薦霞觴，列雲屏。宮妃世婦仰坤寧。祥雲映紫冥，同祝頌，耀前星。</p>
<p id="p133"><a class="gg-link" href="#p133" onclick="return changeColor(this);"></a>回宮，御鑾歌：惟天啟聖皇，君耕耤，后躬桑，身先田織率萬邦。天清地寧民阜康，百穀用成，四夷來王。治化登虞、唐，世發禎祥。</p>
<p id="p134"><a class="gg-link" href="#p134" onclick="return changeColor(this);"></a>永樂間定東宮宴饗樂章。</p>
<p id="p135"><a class="gg-link" href="#p135" onclick="return changeColor(this);"></a>一奏喜千春之曲，賀聖朝：開國承天，聖感極多，總一統，封疆濶。百姓快活，萬物榮光，共沐恩波。仙音韻，合讚昇平詠歌。齊朝拜，千千歲東宮，滿國春和。</p>
<p id="p136"><a class="gg-link" href="#p136" onclick="return changeColor(this);"></a>二奏永南山之曲，水仙子：洪基永固海波清，盛世明時禮樂興，華夷一統江山靜。民通和，樂太平。讚東宮仁孝賢明，秉鈞衡端正，順乾坤泰亨，坐中華萬世昌寧。</p>
<p id="p137"><a class="gg-link" href="#p137" onclick="return changeColor(this);"></a>三奏桂枝香之曲，蟾宮曲：曉光融，宴饗春宮，日朗風和，嘉氣蔥蔥。鎮領台樞，規宏綱憲，禮節至公。事聖上柔聲婉容，問安寧勤孝虔恭。果斷寬洪，剛健文明，聖德合同。</p>
<p id="p138"><a class="gg-link" href="#p138" onclick="return changeColor(this);"></a>四奏初春曉之曲，小梁州：端拱嚴宸事紫微，秉運璇璣，四時百物總相宜。仰賴明君德，大業勝磐石。皇儲仁孝明忠義，美遐方順化朝儀。孝能歡慈愛心，敬篤上尊卑意，禮上和下睦民，鼓舞樂雍熙。</p>
<p id="p139"><a class="gg-link" href="#p139" onclick="return changeColor(this);"></a>五奏乾坤泰之曲，滿庭芳：春和玳筵，安邦興國，欽聖尊賢，文英武烈於民便。禮樂成全，享大業中庸不偏，順天常節儉為先，達文獻嚴儀訓典，孝敬億千年。</p>
<p id="p140"><a class="gg-link" href="#p140" onclick="return changeColor(this);"></a>六奏昌運頌之曲，喜秋風：文武安，軍民樂。宴文華，會班僚，五雲齊動鈞天樂。賀春宮，讚皇朝。</p>
<p id="p141"><a class="gg-link" href="#p141" onclick="return changeColor(this);"></a>右二奏至六奏，俱奏百戲承應。</p>
<p id="p142"><a class="gg-link" href="#p142" onclick="return changeColor(this);"></a>七奏泰道開之曲，沽美酒：布春風，滿畫樓，對嘉景，鳳凰洲。高捧金波碧玉甌，設威儀左右，分品從，列公侯。其二，太平令：效聖上誠心勤厚，主宗器嚴備春秋，諧律呂仙音齊奏，欽王政皇天保佑。拜舞頓首，讚祝進酒，千千歲康寧福壽。</p>
<p id="p143"><a class="gg-link" href="#p143" onclick="return changeColor(this);"></a>迎膳樂曲，水龍吟：方響笙𥱧鼓樂喧，排寶器，開玳筵。鸞儀旌節，錦繡景相連。簪纓趨進，皆來朝見，春滿文華殿。</p>
<p id="p144"><a class="gg-link" href="#p144" onclick="return changeColor(this);"></a>陞座、還宮、百官行禮，奏千秋歲曲：堯年舜日勝禹、周，慶雲生繚繞鳳樓。風調雨順五穀收，萬民暢歌謳。<span class="style7">朔望朝參同。</span></p>
</div>
<!-- end .main --></div>
<!-- end #main --></div>
</div>
</body></html>