<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">明史-卷一百四十二・列傳第三十</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">
　　
	<h1>卷一百四十二・列傳第三十</h1>
<hr/>
<p class="style11" id="p0"><a class="gg-link" href="#p0" onclick="return changeColor(this);"></a>鐵鉉　暴昭<span class="style3">侯泰</span>　陳性善<span class="style3">陳植　王彬　崇剛</span>　張昺<span class="style3">謝貴　彭二　葛誠　余逢辰</span>　宋忠<span class="style3">余瑱</span>　馬宣<span class="style3">曾濬　卜萬　朱鑑　石撰</span>　瞿能<span class="style3">莊得　楚智　皂旗張　王指揮　楊本</span>　張倫<span class="style3">陳質</span>　顏伯瑋<span class="style3">唐子清　黃謙　向朴　鄭恕　鄭華</span>　王省　姚善<span class="style3">錢芹</span>　陳彥回<span class="style3">張彥方</span></p>
<p id="p1"><a class="gg-link" href="#p1" onclick="return changeColor(this);"></a>鐵鉉，鄧人。洪武中，由國子生授禮科給事中，調都督府斷事。嘗讞疑獄，立白。太祖喜，字之曰鼎石。建文初，為山東參政。李景隆之北伐也，鉉督餉無乏。景隆兵敗白溝河，單騎走德州，城戍皆望風潰。鉉與參軍高巍感奮涕泣，自臨邑趨濟南，偕盛庸、宋參軍等誓以死守。燕兵攻德州，景隆走依鉉。德州陷，燕兵收其儲蓄百餘萬，勢益張，遂攻濟南。景隆復大敗，南奔。鉉與庸等乘城守禦。燕兵隄水灌城，築長圍，晝夜攻擊。鉉以計焚其攻具，間出兵奮擊。又遣千人出城詐降。燕王大喜，軍中皆懽呼。鉉伏壯士城上，候王入，下鐵板擊之，別設伏斷橋。既而失約，王未入城，板驟下，王驚走。伏發，橋倉卒不可斷，王鞭馬馳去。憤甚，百計進攻。凡三閱月，卒固守不能下。當是時，平安統兵二十萬，將復德州，以絕燕餉道。燕王懼，解圍北歸。燕王自起兵以來，攻真定二日不下，即舍去。獨以得濟南斷南北道，即畫疆守，金陵不難圖，故乘大破景隆之銳，盡力以攻，期於必拔，而竟為鉉等所挫。帝聞大悅，遣官慰勞，賜金幣，封其三世。鉉入謝，賜宴。凡所建白皆採納。擢山東布政使，尋進兵部尚書。以盛庸代景隆為平燕將軍，命鉉參其軍務。是年冬，庸大敗燕王於東昌，斬其大將張玉。燕王奔還北平。自燕兵犯順，南北日尋干戈，而王師克捷，未有如東昌者。自是燕兵南下由徐沛，不敢復道山東。比燕兵漸逼，帝命遼東總兵官楊文將所部十萬與鉉合，絕燕後。文師至直沽，為燕將宋貴等所敗，無一至濟南者。四年四月，燕軍南綴王師於小河，鉉與諸將時有斬獲。連戰至靈璧，平安等師潰被禽。既而庸亦敗績。燕兵渡江，鉉屯淮上，兵亦潰。燕王即皇帝位，執之至，反背坐廷中嫚罵。令其一回顧，終不可，遂磔於市，年三十七。子福安，戍河池。父仲名，年八十三，母薛，並安置海南。宋參軍者，逸其名。燕兵攻濟南不克，舍之南去。參軍說鉉直搗北平。鉉以卒困甚，不果。後不知所終。</p>
<p id="p2"><a class="gg-link" href="#p2" onclick="return changeColor(this);"></a>暴昭，潞州人。洪武中，由國子生授大理寺司務。三十年擢刑部右侍郎。明年進尚書。耿介有峻節，布衣麻履，以清儉知名。建文初，充北平採訪使，得燕不法狀，密以聞，請預為備。燕兵起，設平燕布政司於真定，昭以尚書掌司事，與鐵鉉輩悉心經畫。平安諸軍敗，召歸。金川門陷，出亡，被執。不屈，磔死。繼昭為刑部尚書者侯泰，字順懷，南和人。以薦舉起家。建文初，仕至尚書。燕王舉兵，力主抗禦之策。嘗督餉於濟寧、淮安。京師不守，行至高郵，被執下獄，與弟敬祖，子玘，俱被殺。</p>
<p id="p3"><a class="gg-link" href="#p3" onclick="return changeColor(this);"></a>陳性善，名復初，以字行，山陰人。洪武三十年進士。臚唱過御前，帝見其容止凝重，屬目久之，曰：「君子也。」授行人司副，遷翰林檢討。性善工書，嘗召入便殿，繙錄誠意伯劉基子璉所獻其父遺書。帝威嚴，見者多惴恐，至惶汗不成一字。性善舉動安詳，字畫端好。帝大悅，賜酒饌，留竟日出。惠帝在東宮，習知性善名。及即位，擢為禮部侍郎，薦起流人薛正言等數人。雲南布政使韓宜可隸謫籍，亦以性善言，起副都御史。一日，帝退朝，獨留性善賜坐，問治天下要道，手書以進。性善盡所言，悉從之。已，為有司所格，性善進曰：「陛下不以臣不肖，猥承顧問。既僭塵聖聽，許臣必行，未幾輟改，事同反汗，何以信天下？」帝為動容。燕師起，改副都御史，監諸軍。靈璧戰敗，與大理丞彭與明、欽天監副劉伯完等皆被執。已，悉縱還。性善曰：「辱命，罪也，奚以見吾君？」朝服躍馬入於河以死。餘姚黃墀、陳子方，與性善友，亦同死。燕王入京師，詔追戮性善，徙其家於邊。與明，萬安人。貢入太學，歷給事中。建文初，為大理右丞，廉勤敏達。以督軍被執。縱歸，慚憤，裂冠裳，變姓名，與伯完俱亡去，不知所終。</p>
<p id="p4"><a class="gg-link" href="#p4" onclick="return changeColor(this);"></a>時以侍郎監軍者，有廬江陳植。植，元末舉鄉試，不仕。洪武間，官吏部主事。建文二年官兵部右侍郎。燕兵臨江，植監戰江上，慷慨誓師。部將有議迎降者，植責以大義甚厲。部將殺之以降，且邀賞。燕王怒，立誅部將，具棺殮葬植白石山上。燕師之至江北也，御史王彬巡按江淮，駐揚州，與鎮撫崇剛嬰城堅守。時盛庸兵既敗，人無固志，守將王禮謀舉城降。彬執之及其黨，繫獄。剛出練兵，彬修守具，晝夜不懈。有力士能舉千斤，彬嘗以自隨。燕兵飛書城中，「縛王御史降者，官三品。」左右憚力士，莫敢動。禮弟崇賂力士母，誘其子出。乘彬解甲浴，猝縛之。出禮於獄，開門納燕師。彬與剛皆不屈死。彬，字文質，東平人，洪武中進士。剛，逸其里籍。又兵部主事樊士信，應城人。守淮，力拒燕兵，不勝，死之。</p>
<p id="p5"><a class="gg-link" href="#p5" onclick="return changeColor(this);"></a>張昺，澤州人。洪武中，以人材累官工部右侍郎。謝貴者，不知所自起，歷官河南衞指揮僉事。建文初，廷臣議削燕，更置守臣。乃以昺為北平布政使，貴為都指揮使，並受密命。時燕王稱疾久不出，二人知其必有變，乃部署在城七衞及屯田軍士，列九門防守，將執王。昺庫吏李友直預知其謀，密以告王，王遂得為備。建文元年七月六日，朝廷遣人逮燕府官校。王偽縛官校置廷中，將付使者。紿昺、貴入，至端禮門，為伏兵所執，俱不屈死。燕將張玉、朱能等帥勇士攻九門，克其八，獨西直門不下。都指揮彭二躍馬呼市中曰：「燕王反，從我殺賊者賞。」集兵千餘人，將攻燕府。會燕健士從府中出，格殺二，兵遂散，盡奪九門。初，昺被殺，喪得還。靖難後，出昺屍焚之，家人及近戚皆死。</p>
<p id="p6"><a class="gg-link" href="#p6" onclick="return changeColor(this);"></a>葛誠，不知所由進。洪武末，為燕府長史。嘗奉王命奏事京師。帝召見，問府中事。誠具以實對。遣還，王佯病，盛暑擁爐坐，呼寒甚。昺、貴等入問疾。誠言王實無病，將為變。又密疏聞於帝。及昺、貴將圖王，誠與護衞指揮盧振約為內應。事敗，誠、振俱被殺，夷其族。又伴讀余逢辰，字彥章，宣城人。有學行，王信任之，以故得聞異謀，乘間力諫。知變將作，貽書其子，誓必死。兵起，復泣諫，言君父兩不可負，死之。北平人杜奇者，才雋士也。燕王起兵，徵入府，奇因極諫當守臣節。王怒，立斬之。</p>
<p id="p7"><a class="gg-link" href="#p7" onclick="return changeColor(this);"></a>宋忠，不知何許人。洪武末，為錦衣衞指揮使。有百戶以非罪論死，忠疏救。御史劾之，太祖曰：「忠率直無隱，為人請命，何罪？」遂宥百戶。尋為僉都御史劉觀所劾，調鳳陽中衞指揮使。三十年，平羌將軍齊讓征西南夷無功，以忠為參將，從將軍楊文討之。師旋，復官錦衣。建文元年以都督奉敕總邊兵三萬屯開平，悉簡燕府護衞壯士以從。又以都督徐凱屯臨清，耿瓛屯山海關，相犄角。北平故有永清左右衞，忠調其左屯彰德、右屯順德，以備燕。及張昺、謝貴謀執燕王，忠亦帥兵趨北平。未至而燕兵起，居庸失守，不得進，退保懷來。燕王度忠必爭居庸，帥精兵八千，卷甲倍道趨懷來。時北平將士在忠部下者，忠告以家屬並為燕屠滅，盍努力復讎報國恩。燕王偵知之，急令其家人張故旂幟為前鋒，呼父兄子弟相問勞。將士咸喜曰：「我家固亡恙，宋總兵欺我。」遂無鬬志。忠倉卒布陣，未成列。燕王一麾渡河，鼓譟進。忠敗，死之。忠之守懷來也，都指揮余瑱、彭聚、孫泰與俱。及戰，瑱被執，不屈死。泰中流矢，血被甲，裹創力鬬，與聚俱沒於陣。當是時，諸將校為燕所俘者百餘人，皆不肯降以死，惜姓名多不傳。</p>
<p id="p8"><a class="gg-link" href="#p8" onclick="return changeColor(this);"></a>馬宣，亦不知何許人。官都指揮使。宋忠之趨居庸，宣亦自薊州帥師赴北平，聞變走還。燕王既克懷來，旋師欲南下。張玉進曰：「薊州外接大寧，多騎士，不取恐為後患。」會宣發兵將攻北平，與燕兵戰公樂驛，敗歸，與鎮撫曾濬城守。玉等往攻之，宣出戰被禽，罵不絕口，與濬俱死。燕兵之襲大寧也，守將都指揮卜萬與都督劉真、陳亨帥兵扼松亭關。亨欲降燕，畏萬不敢發。燕行反間，貽萬書，盛稱萬，極詆亨，厚賞所獲大寧卒，緘書衣中，俾密與萬，故使同獲卒見之，亦縱去而不與賞。不得賞者發其事。真、亨搜卒衣，得書，遂執萬下獄死，籍其家。萬忠勇而死於間，論者惜之。及大寧陷，指揮使朱鑑力戰不屈死。寧府左長史石撰者，平定人。以學行稱。燕王舉兵，撰輒為守禦計，每以臣節諷寧王，王亦心敬之。及城陷，憤詈不屈，支解死。</p>
<p id="p9"><a class="gg-link" href="#p9" onclick="return changeColor(this);"></a>瞿能，合肥人。父通，洪武中，累官都督僉事。能嗣官，以四川都指揮使從藍玉出大渡河擊西番，有功。又以副總兵討建昌叛酋月魯帖木兒，破之雙狼寨。燕師起，從李景隆北征。攻北平，與其子帥精騎千餘攻張掖門，垂克。景隆忌之，令候大軍同進。於是燕人夜汲水沃城，方大寒，冰凝不可登，景隆卒致大敗。已，又從景隆進駐白溝河，與燕師戰。能父子奮擊，所向披靡。日暝，各收軍。明日復戰，燕王幾為所及。王急佯招後軍以疑之，得脫去。薄暮，能復引衆搏戰，大呼滅燕，斬馘數百。諸將俞通淵、滕聚復帥衆來會。會旋風起，王突入馳擊。能父子死於陣，通淵、聚俱死，精兵萬餘並沒。南軍由是不振。時與北兵戰死者，有都指揮莊得、楚智、皂旗張等。得，故隸宋忠。懷來之敗，一軍獨全。後從盛庸戰夾河，斬燕將譚淵。已而燕王以驍騎乘暮掩擊，得力戰死。智，嘗從馮勝、藍玉出塞有功。建文初，守北平，尋召還。及討燕，帥兵從景隆，戰輒奮勇，北人望旂幟股栗。至是，馬陷被執死。皂旗張，逸其名，或曰張能力挽千斤，每戰輒麾皂旗先驅，軍中呼「皂旗張」。死時猶執旗不仆。又王指揮者，臨淮人。常騎小馬，軍中呼「小馬王」。戰白溝河被重創，脫冑付其僕曰：「吾為國捐軀，以此報家人。」立馬植戈而死。二人死尤異云。又中牟楊本，初為太學生，通禽遁術，應募授錦衣鎮撫。從景隆討燕有功。景隆忌之，不以聞。尋劾景隆喪師辱國，遂以孤軍獨出，被禽，繫北平獄，後被殺。</p>
<p id="p10"><a class="gg-link" href="#p10" onclick="return changeColor(this);"></a>張倫，不知何許人。河北諸衞指揮使也，勇悍負氣，喜觀古忠義事。馬宣自薊州起兵攻北平，不克，死。倫發憤，合兩衞官，帥所部南奔，結盟報國。從李景隆、盛庸戰，皆有功。燕王即帝位，招倫降。倫笑曰：「張倫將自賣為丁公乎！」死之。京師陷，武臣皆降附，從容就義者，倫一人而已。又陳質者，以參將守大同，進中軍都督同知。助宋忠保懷來。忠敗，退守大同。代王欲舉兵應燕，質持之不得發。及燕兵攻大同不下，蔚州、廣昌附於燕，質復取之。成祖即位，以質劫制代王，剽掠已附，誅死。</p>
<p id="p11"><a class="gg-link" href="#p11" onclick="return changeColor(this);"></a>顏伯瑋，名瓌，以字行，廬陵人。唐魯國公真卿後。建文元年以賢良徵，授沛縣知縣。李景隆屯德州，沛人終歲輓運。伯瑋善規畫，得不困。會設豐沛軍民指揮司，乃集民兵五千人，築七堡為備禦計。尋調其兵益山東，所存疲弱不任戰。燕兵攻沛，伯瑋遣縣丞胡先間行至徐州告急。援不至，遂命其弟珏、子有為還家侍父，題詩公署壁上，誓必死。燕兵夜入東門，指揮王顯迎降。伯瑋冠帶升堂，南向拜，自經死。有為不忍去，復還，見父屍，自刎其側。主簿唐子清、典史黃謙俱被執，燕將欲釋子清。子清曰：「願隨顏公地下。」遂死之。遣謙往徐州招降。謙不從，亦死。又向朴，慈谿人。力學養親。洪武末，以人才召見，知獻縣。縣無城郭。燕將譚淵至，朴集民兵與戰，被執，懷印死。鄭恕，仙居人。蕭縣知縣。燕將王聰破蕭，不屈死。二女當配，亦死之。鄭華，臨海人。由行人貶東平吏目。燕兵至，州長貳盡棄城走。華謂妻蕭曰：「吾義必死，奈若年少何？」蕭泣曰：「君不負國，妾敢負君？」華曰：「足矣。」帥吏民憑城固守，城破，力戰不屈死。</p>
<p id="p12"><a class="gg-link" href="#p12" onclick="return changeColor(this);"></a>王省，字子職，吉水人。洪武五年領鄉舉。至京，詔免會試，命吏部授官。省言親老，乞歸養。尋以文學徵。太祖親試，稱旨，當殊擢。自陳才薄親老，乞便養。授浮梁教諭。凡三為教官，最後得濟陽。燕兵至，為游兵所執。從容引譬，詞義慷慨。衆舍之。歸坐明倫堂，伐鼓聚諸生，謂曰：「若等知此堂何名，今日君臣之義何如？」因大哭，諸生亦哭。省以頭觸柱死。女靜，適即墨主簿周岐鳳，聞燕兵至濟陽，知父必死，三遣人往訪，得遺骸歸葬。</p>
<p id="p13"><a class="gg-link" href="#p13" onclick="return changeColor(this);"></a>姚善，字克一，安陸人。初姓李。洪武中由鄉舉歷祁門縣丞，同知廬州、重慶二府。三十年遷蘇州知府。初，太祖以吳俗奢僭，欲重繩以法，黠者更持短長相攻訐。善為政持大體，不為苛細，訟遂衰息，吳中大治。好折節下士，敬禮隱士王賓、韓奕、俞貞木、錢芹輩。以月朔會學宮，迎芹上座，請質經義。芹曰：「此非今所急也。」善悚然起問。芹乃授以一冊。視之，皆守禦策。時燕兵已南下，密結鎮常嘉松四郡守，練民兵為備。薦芹於朝，署行軍斷事。善尋至京師。會朝廷以燕王上書貶齊泰、黃子澄於外，善言不當貶，遂復召二人。建文四年詔兼督蘇松常鎮嘉興五府兵勤王。兵未集，燕王已入京師。時子澄匿善所，約共航海起兵。善謝曰：「公，朝臣，當行收兵圖興復。善守土，與城存亡耳。」子澄去，善為麾下許千戶者縛以獻，不屈死。年四十三。子節等四人俱戍配。芹，字繼忠，少好奇節，元末，干諸將，不遇。洪武初，辟大都督府掾，從中山王出北平，至大漠。還解職。家居二十年，甘貧樂道。以善薦起。從李景隆北行，遣入奏事。道病將卒，猶條上兵事。年七十三。</p>
<p id="p14"><a class="gg-link" href="#p14" onclick="return changeColor(this);"></a>陳彥回，字士淵，莆田人。父立誠，為歸安縣丞，被誣論死。彥回謫戍雲南，家人從者多道死。比至蜀，唯彥回與祖母郭在。會赦，又弗原，監送者憐而縱之。貧不能歸，依鄉人知縣黃積良，冒黃姓。久之，以閬中教諭嚴德政薦，授保寧訓導。考滿至京，召見以為平江知縣。逾年，太祖崩，彥回入臨。又以給事中楊維康薦，擢徽州知府。建文元年以循良受上賞。祖母郭卒，當去，百姓走京師乞留。彥回衰絰赴闕自陳，乞復姓。當彥回之戍雲南也，其弟彥囦亦戍遼東，至是，詔除彥囦籍。連乞終喪。不許。葬郭徽城北十里北山之陽。時走墓下，哭甚哀，人目之曰「太守山」。嘗對百姓泣曰：「吾罪人也，向亡命冒他姓。以祖母存，恐陳首獲罪，隱忍二十年。今祖母沒，宜自請死。上特宥我，終當死報國耳。」燕兵逼京師，彥回糾義勇赴援。已而被禽，械至京，死之。</p>
<p id="p15"><a class="gg-link" href="#p15" onclick="return changeColor(this);"></a>張彥方，龍泉人。初為給事中，以便養乞改樂平知縣。應詔勤王，帥所部抵湖口。被執，械至樂平，斬之。梟其首譙樓，當暑月，一蠅不集，經旬面如生。邑人竊葬之清白堂後。同時以勤王死者，有松江同知，死尤烈云。同知姓名不可考，或曰周繼瑜也。勤王詔下，榜募義勇入援，極言大義，感動人心，并斥「靖難」兵乖恩悖道。械至京，磔於市。</p>
<p id="p16"><a class="gg-link" href="#p16" onclick="return changeColor(this);"></a>贊曰：燕師之南嚮也，連敗二大將，其鋒蓋不可當。鐵鉉以書生竭力抗禦於齊魯之間，屢挫燕衆。設與耿、李易地而處，天下事固未可知矣。張昺、謝貴、葛誠圖燕於肘腋，而事不就。宋忠、馬宣東西繼敗，瞿能諸將垂勝戰亡，燕兵卒得長驅南下。而姚善、陳彥回之屬，欲以郡邑之甲奮拒於大勢已去之後，此黃鉞所謂兵至江南，禦之無及者也。</p>
</div>
<!-- end .main --></div>
<!-- end #main --></div>
</div>
</body></html>